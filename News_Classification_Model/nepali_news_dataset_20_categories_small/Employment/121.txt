
﻿
    सहमतिको सरकार गठनको समय सकियो 

कारोबार संवाददाताकाठमाडौं, १७ साउन । राष्ट्रपति विद्यादेवी भण्डारीले राष्ट्रिय सहमतिको सरकार गठनका लागि गरेको १ साताको समय आइतबार सकिएको छ ।
नेकपा माओवादी केन्द्रले असार २८ गते सरकारबाट समर्थन फिर्ता लिएपछि प्रधानमन्त्री केपी शर्मा ओलीले गत साता राजीनामा दिएपछि राष्ट्रपति भण्डारीले सहमतिको सरकार गठनका लागि आव्हान गरेकी थिइन् ।
नेकपा माओवादी केन्द्रले सहमति जुटाउने प्रयास गरेको भए पनि दलहरूका आ–आफ्नै अडान राखेपछि सहमति जुट्न नसकेको हो ।
नेपाली कांग्रेसले संसदमा र सार्वजनिक रूपमा समेत ठूला राजनीतिक दलहरू कांग्रेस र एमालेसँगै सरकारमा बस्न नमिल्ने धारणा सार्वजनिक गर्दै आएकाले शनिबार एमाले र माओवादी केन्द्रवीच भएको वर्तामा एमालले प्रतिपक्षमा बस्ने बताएपछि सहमति बन्न नसकेको हो ।
यसैबीच राष्ट्रपतिले आव्हान गरेको समय सकिने अन्तिम दिन आइतबार प्रमुख दलका शीर्ष नेताहरूले शीतल निवास पुगेर राष्ट्रपति भण्डारीलाई भेटेका छन् ।
प्रधानमन्त्री केपी शर्मा ओली नेपाली कांग्रेसका सभापति शेरबहादुर देउवा, नेकपा माओवादी केन्द्रका अध्यक्ष पुष्पकमल दाहाल, राप्रपा नेपालका अध्यक्ष कमल थापा, मधेसी जनअधिकार फोरम लोकतान्त्रिकका अध्यक्ष विजयकुमार गच्छदारले राष्ट्रपतिलाई भेटेका हुन् ।
भेटका क्रममा राजनीतिक सहमतिका आधारमा सहमतीय सरकार गठनको विषयमा छलफल भएको राष्ट्रपति कार्यालयले जनाएको छ । शीर्ष नेताहरूलाई राष्ट्रपति भण्डारीले वर्तमान अवस्थामा दलहरूबीच सहकार्य र मेलमिलापबाटै अगाडि बढ्नुपर्ने बताएकी थिइन् ।
भेटका क्रममा माओवादी केन्द्रका अध्यक्ष दाहालले राष्ट्रपतिले राष्ट्रिय सहमतीय सरकार निर्माणका लागि दिएको समयमा नेपाली कांग्रेस, एमाले, मधेसी मोर्चा, फोरम लोकतान्त्रिक र राप्रपालगायत राजनीतिक दलहरूसँग छलफल गरेको जानकारी गराएका थिए ।
राजनीतिक दलहरूका बीचमा छलफल चलाउन सुरूमै एमालेसँग प्रयास गरिएको तर प्राविधिक कारण देखाई हिजो मात्र छलफल भएको जानकारी गराएको दाहाललको निजी सचिवालयले जानकारी दिएको छ ।
दाहालले एमालेसँगको शनिबार भएको छलफलमा नेपाली कांग्रेसको नीति र अन्य कारण देखाई सहमतीय सरकारमा एमाले सहभागी नहुने जानकारी प्राप्त भएपछि सहमतिको सम्भावना कम भएको बताएका थिए ।
उनको सचिवालयका अनुसार दाहालले सबै राजनीतिक दलहरू राष्ट्रिय मुद्दामा गम्भीर भएकाले राष्ट्रिय मुद्दामा भने सहमति हुने कुरा बताएका थिए । राष्ट्रपतिसँगको भेटपछि सञ्चारकर्मीहरूसँग कुरा गर्दै कांग्रेस सभापति देउवाले राष्ट्रिय सहमतिको सरकार गठन गर्ने सम्भावना सकिएकाले बहुमतीय प्रक्रियाका लागि आह्वान गर्न राष्ट्रपतिलाई आग्रह गरिएको बताए ।
शीतल निवास स्रोतका अनुसार १ सातासम्म दलहरूका बीचमा सहमति नभएकाले राष्ट्रपतिले सोमबार पुनः बहुमतीय प्रक्रियाद्वारा सरकार गठनका लागि आव्हान गर्ने छिन् । राष्ट्रपतिले बहुमतीय सरकार गठनको आव्हान गरेपछि सोमबार व्यवस्थापिका संसद् सचिवालयले प्रधानमन्त्री निर्वाचनको सूची सार्वजनिक गर्नेछ । स्रोतका अनुसार १८ गते प्रधानमन्त्री पदका लागि मनोनयन दर्ता र उम्मेदवारी फिर्ता लिने समय तोकिने १९ गते निर्वाचन गर्ने तयारी सचिवालयको छ ।
दाहालविरूद्ध गौतम वा नेम्वाङ
अन्ततः सहमतिको सरकार गठन नहुने निश्चित जस्तै भएपछि नेकपा एमालले समेत प्रधानमन्त्रीको उम्मेद्वार खडा गर्ने भएको छ । दाहालविरूद्ध एमालेबाट उपाध्यक्ष वामदेव गौतम वा संसदीय दलका उपनेता सुवासचन्द्र नेम्वाङ उम्मेद्वार बन्ने भएका छन् ।
कांग्रेस–माओवादी गठबन्धनका उम्मेद्वार पुष्पकमल दाहालविरूद्ध एमालेले आफ्नो तर्फबाट गौतम र नेम्वाङमध्ये एकलाई उठाउने तयारी थालेको हो । राष्ट्रपति विद्यादेवी भण्डारीले सहमतीय सरकार निर्माणका लागि दिएको समय सकिएपछि एमालले उम्मेद्वार घोषणा गर्ने तयारी थालेको हो ।
आफ्नै नेतृत्वको सरकारबाट समर्थन फिर्ता लिएर प्रधानमन्त्रीविरूद्ध व्यवस्थापिका संसद्मा अविश्वासको प्रस्ताव राखेपछि माओवादीसँग चिढिएको एमालेले पार्टीभित्र र ओली नेतृत्वको सरकारमा रहेका दलहरूसँग आफ्नो दाहालविरूद्धको उम्मेद्वार खडा गर्ने विषयमा छलफल थालेको स्रोतले जनाएको छ ।
स्रोतका अनुसार गौतम, संसदीय दलका उपनेता नेम्वाङलाई उम्मेद्वार घोषणा गर्ने तयारी गरेको छ । यद्यपि पार्टीभित्रको सन्तुलन बिग्रन सक्ने भन्दै आफ्नो नेतृत्वको सरकारलाई अन्तिम समयसम्म साथ दिएको राष्ट्रिय जनमोर्चाका अध्यक्ष चित्रबहादुर केसी र नेकपा मालेको महासचिव सिपी मैनालीमध्ये एकलाई समेत प्रधानमन्त्रीको उम्मेद्वार बनाउन सक्ने स्रोतले जानकारी दियो ।
एमालेका सचिव तथा प्रचार विभाग प्रमुख योगेश भट्टराई भने प्रधानमन्त्रीको चुनावका लागि गौतम र नेम्वाङमध्ये एक जनालाई उम्मेद्वार बनाउनेबारे छलफल भइरहेको जानकारी दिए ।
पार्टीको बैठक बसेर उम्मेद्वारको टुंगो लगाउने उनले जानकारी दिए । पार्टी बाहिरबाट पनि उम्मेद्वार बनाउने चर्चा गलत भएको भट्टराईले दाबी गरे । उनले पार्टी भित्रैबाट उम्मेद्वार हुने भन्दै बाहिरका व्यक्ति उम्मेद्वार हुने कुरा गलत भएको बताए ।
  दाहालविरूद्ध गौतम वा नेम्वाङ        