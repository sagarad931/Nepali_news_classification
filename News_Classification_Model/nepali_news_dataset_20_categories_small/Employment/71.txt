
﻿
२४ चैत, काठमाडौं । धेरै नेपाली युवा अदक्ष भएकै कारण विदेशमा मजदुरी गर्न वाध्य छन् । कुनै सीप नै नसिकी विदेशिने युवाले न गतिलो काम पाउछन् न आकर्षक पारिश्रमिक ।
यही परिस्थितिलाई हेरेर सरकारले यसैवर्ष १० हजार युवालाई निशुल्क तालिम दिने भन्दै कार्यक्रम अघि सार्‍यो । तालिमका लागि १५ करोड बजेट पनि छुट्याइयो । तर, अहिलेसम्म कुनै प्रक्रिया अघि नबढ्दा कार्यक्रम अलपत्र परेको छ र बजेट पनि फ्रिज हुन लागेको छ ।
बेरोजगार युवालाई स्वरोजगारीमा प्रोत्साहित गर्न नसकेको श्रम तथा रोजगार मन्त्रालयले लोकपि्रय कार्यक्रम तयार गरेको थियो । तालिम दिनका लागि वैदेशिक रोजगार प्रर्वद्धन बोर्डले छुट्याएको १५ करोड रुपैयाँ बजेट फ्रिज हुने अवस्थामा पुगेको बोर्डका अधिकारीहरु स्वीकार्छन् ।
युवालाई तालिम दिएर विदेश पठाउने भन्दै सरकारले ढाँटेको वैदेशिक रोजगार व्यवसायीको आरोप छ  । ‘१० हजार युवालाई तालिम दिने भनेर प्रचार गरियो’ एक म्यानपावर व्यवसायीले भने-‘हातमा सीप नभएर विदेशिने संस्कृतिविरुद्ध यो कार्यक्रम राम्रो सुरुवात हुन्छ भन्ने ठानिएको थियो । तर, अन्तिममा केही पनि भएन ।’
भ्याएसम्म गर्छौंः बोर्ड
विदेश जाने हजारौं कामदारलाई यसै वर्ष निशुल्क तालिम दिने घोषणा गरे पनि काम भने नगर्ने पक्का भएको बोर्ड स्रोतले बतायो ।
‘वैदेशिक रोजगार प्रर्वद्धन बोर्डको सञ्चालक समितिले तालिम सञ्चालन गर्ने निर्णय नै गरेको छैन’ बोर्डका एक अधिकारीले भने-‘न बोर्ड बैठक बसालिन्छ, न काम प्रक्रियाबाट सरल रुपमा गरिन्छ । कसको, के स्वार्थले प्रक्रिया अघि नबढेको हो भन्ने बुझ्न सकिएन ।’
बार्डका कार्यकारी निर्देशक रघुराज काफ्ले भने सकेसम्म तालिम यसैवर्ष सञ्चालन गरिने दावी गरे । उनले तालिम दिने संस्था छनौट भइसकेको बताउँदै अब आसयपत्र मागिने उल्लेख गरे ।
‘भ्याएसम्म तालिम सञ्चालन गरिन्छ, अब आशयपत्र माग्ने काम बाँकी छ’ काफ्लेले भने-‘प्रक्रियामा ढिलाइ भएपनि सकेसम्म तालिम चलाइन्छ ।’
तर, काफ्लेले दावी गरेजस्तो यसवर्ष तालिम हुने सम्भावना सकिएको बोर्डका अर्का एक अधिकारीले बताए । ‘बोर्ड बैठकको नै टुंगो छैन, सार्वजनिक खरिद प्रक्रियाअनुसार तत्काल काम भएपनि ३ महिनाभन्दा बढी समय त्यसमै लाग्छ’ ति अधिकारीले भने-‘अनि तालिम सञ्चालन यसैवर्ष नै कसरी हुन्छ ?
अब आर्थिक वर्ष सकिने लगभग तीन महिना मात्रै बाँकी रहेकाले सामान्य प्रक्रियाअनुसार काम गर्दा ढिलाइ हुने उनको भनाइ छ ।
के छ योजना ?
प्रर्वद्धन बोर्डले विदेश जान चाहने युवालाई निर्माण, होटल, सेक्युरिटी लगायतका विधामा विभिन्न १२ किसिमका सीपमूलक तालिम दिने घोषणा गरेको थियो ।
युवालाई निर्माणतर्फ प्लम्बिङ, मेसन, कार्पेन्टर, स्क्रापहोल्डर, स्टील फिक्चर र हाउस पेन्टरको निशुल्क तालिम दिने योजना छ ।
होटलतर्फ कुक, वेटर र हाउस किपिङको तालिम सञ्चालन हुनेछ भने टेलरिङ र सेक्युरिटी गार्डको तालिम दिइने बोर्डले जनाएको छ ।
तालिम लिन चाहने युवालाई निशुल्क आवासीय सुविधा पनि दिने तयारी पनि छ । ग्रामीण तथा विकट क्षेत्रका युवाहरुलाई ध्यानमा राखेर देशका प्रमुख शहरहरुमा निशुल्क खाने तथा बस्ने सुविधा पनि दिने योजना कागजमै सीमित हुने अवस्था आएको छ ।