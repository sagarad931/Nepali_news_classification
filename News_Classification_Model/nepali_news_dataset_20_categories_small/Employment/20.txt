
﻿काठमाडौं, २८ मंसिर – श्रम तथा रोजगार मन्त्रालयले खाडी मुलुकमा घरेलु कामका लागि जान नेपाली कामदारलाई पूर्ण रूपमा प्रतिबन्ध लगाएको छ । तर, उनीहरू भारतको मुम्बइ र श्रीलंका हुँदै खाडी मुलुक पुग्ने गरेका छन् ।
श्रम मन्त्रालयका प्रवक्ता गोविन्दमणि भुर्तेलका अनुसार दलालले भारतको मुम्बइ र श्रीलका हुँदै घरेलु महिला कामदार खाडी मुलुकमा पठाउने गरेका छन् । “नेपाली महिला खाडी मुलुकमा असुरक्षित भएकाले प्रतिबन्ध लगाइएको हो,” उनले भने, “तर अहिले नेपालको विमानस्थलभन्दा बाहिरबाट झन् असुुरक्षित तरिकाले गइरहेको सूचना आएको छ ।” भारतको कलकत्ता र दिल्लीबाट भने खाडी मुलुक जान कडा छ ।
श्रम मन्त्रालय, अध्यागमन विभाग र केन्द्रीय अनुसन्धान ब्युरोले हाउसमेड कामदार पठाउन मानव तस्करहरूले काम गरिरहेको भन्दै नियन्त्रण गर्ने निर्णय गरेको छ । “त्रिभुवन अन्तर्राष्ट्रिय विमानस्थलगायत मुख्य नाकाहरूबाट भिजिट भिसामा कामदार रोक्न निर्देशन दिइसकेको छ,” प्रवक्ता भुर्तेलले भने, “मानव तस्करलाई पनि सीआईबीले नियन्त्रण गर्न थाल्नेछ ।”
हाउसमेड कामदार व्यक्तिगत रूपमा जाँदा सुरक्षा ग्यारेन्टी दिन नसकिने भन्दै सरकारले ६ महिनाअघि म्यानपावरमार्फत पठाउने निर्णय गरेको थियो । यहाँका म्यानपावर एजेन्सी र विदेशी म्यानपावर एजेन्सीको सम्झौताका आधारमा पठाइन्छ । वैदेशिक रोजगार विभागले ४९ म्यानपावर एजेन्सीलाई हाउसमेडमा कामदार पठाउन सूचीकृत गरेको छ । हाउसमेडका लागि २ देशबीच द्विपक्षीय श्रमसम्झौता भएपछिमात्र पठाइनेछ । संस्था सूचीकृत बन्द गर्न निर्देशन
श्रम मन्त्रालयले वैदेशिक रोजगारीसम्बन्धी काम गर्ने कुनै पनि संस्थाको सूचीकृत नगर्न वैदेशिक रोजगार प्रवद्र्धन बोर्डलाई निर्देशन दिएको छ । श्रम मन्त्रालयका सचिव रामकुमार आचार्यले बोर्डको काम वैदेशिक रोजगार प्रवद्र्धन गर्नुमात्र भएकाले कुनै पनि संस्थाको सूचीकृत नगर्न निर्देशन दिएको बताए । “संस्था सूचीकृत गर्ने सम्पूर्ण काम वैदेशिक रोजगार विभागले गर्छ,” उनले भने ।
अख्तियार दुरुपयोग अनुसन्धान आयोगले घरेलु कामदारको तालिम दिने संस्था बोर्डले कानुनविपरीत नवीकरण गरेको भन्दै खारेज गर्न निर्देशन दिएको थियो । सोहीबमोजिम मन्त्रालयले संस्था खारेज गर्दै नयाँ तालिम दिने संस्थासम्बन्धी कार्यविधि बनाउन निर्देशन दिएको छ । “अहिले जुन सूचीकृत भएका संस्था छन् । ती अवैध भइसकेका छन् । तिनीहरूले घरेलु कामदारसम्बन्धी तालिम दिन बन्द गर्नुपर्छ,” उनले भने ।
कामदारको पनि संगठन आवश्यक
यसैबीच सचिव आचार्यले सरकारको पहुँच करोड गाडी चढ्नेमात्र हुने भएकाले कामदारको पनि संगठन आवश्यक रहेको बताएका छन् । आइतबारको पत्रकार सम्मेलनमा सचिव आचार्यले रेमिट्यान्सलाई सही सदुपयोग गर्ने सोच बनाए पनि कामदार संगठित नभएकाले समस्या रहेको बताए । “हामीले वास्तविक पीडितलाई कसरी आर्थिक रूपमा माथि उठाउन सकिन्छ भनेर सोच्दैछौं । तर, उनीहरुको पहुँच पुग्न सकेको छैन,” उनले भने ।
श्रम मन्त्रालयलगायत अन्य सरोरकारवाला निकायहरूले ‘सुरक्षित वैदेशिक रोजगार हामी सबैको सरोकार’ नाराका साथ ६ दिनसम्म अन्तर्राष्ट्रिय आप्रवासी कामदार दिवस मनाउने भएका छा् । आप्रवासी दिवस हरेक वर्ष डिसेम्बर १८ मा मनाइनछ ।
श्रमसचिव आचार्यले अझै पनि वैदेशिक रोजागारीमा जाने नेपाली कामदार मानव बेचबिखनमा परेको भन्दै त्यसलाई नियन्त्रण गर्न थप कदम चाल्न दिवसबाट सहयोग पुग्ने बताए । “कामदार सुरक्षित गर्ने विषयमा विभिन्न सरोकारवाला निकायसँग छलफल हुन्छ,” उनले भने । वैदेशिक रोजगारीमा झन्डै ४१ लाख नेपाली कामदार रहेको अनुमान छ । उनीहरूबाट वार्षिक ६ खर्ब रुपैयाँभन्दा बढी रेमिट्यान्स भित्रिन्छ । “अर्बाैं रकम रेमिट्यान्स भित्रिए पनि त्यसको सही सदुपयोग हुन सकेको छैन । यो रकम उत्पादनमूलक क्षेत्रमा लगानी गर्न पनि छलफल गर्दैछौं,” उनले भने ।
  मुम्बइ र श्रीलंका हुँदै हाउसमेड खाडी मुलुकमा        