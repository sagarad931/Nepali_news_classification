
﻿दीननाथ बराल
पोखरा, ३ चैत – ‘खाने मुखलाई जुँगाले छेक्दैन’ भनेझैं केही गर्न चाहेमा त्यो काम ढिलोचाँडो सफल हुन्छ भन्ने कुरालाई पनि चरितार्थ पारेकी छन् पोखराकी एकमात्र महिला ट्याक्सीचालक विष्णु कुँवर (न्यौपाने) ले । ७ वर्षदेखि पोखरामा एक्लो व्यावसायिक महिला ट्याक्सीचालक न्यौपानेको दिनचर्या यात्रुलाई सेवा दिँदै दैनिकजसो १८ घण्टा समय स्टेरिङ समाउँदैमा बित्छ । पोखराको जिरो किलोमिटर क्षेत्रमा जन्मघर भएकी न्यौपाने सर्लाही लालबन्दीका लोकबहादुर न्यौपानेसँगको प्रेम विवाहपछि अध्ययनकै क्रममा नयाँ मोडमा मोडिन पुगिन् ।
सानै उमेरमा विवाह भएकाले अध्ययनलाई अघि बढाउन नसकेपछि आफू आत्मनिर्भर बन्नुपर्छ भन्ने प्रेरणाका कारण अहिले उनी पोखरा क्षेत्रकै योग्य व्यक्तिको रूपमा छाप पार्न सफल भएकी छन् । उनी अहिले छोराछोरीलाई बोर्डिङमा पढाउँदैछिन् ।
ट्याक्सीचालक विष्णुका श्रीमान् पनि माइक्रो बसका चालक हुन् । श्रीमान्–श्रीमती दुवै चालक भएकाले पनि आफूहरूले घरमा पर्याप्त समय दिन नपाएकोमा दुःख लाग्ने गरेको बताउने न्यौपाने धेरै महिला चालक उत्पादनमा प्रयासरत छिन् । “मजस्तै महिला ट्याक्सीचालक उत्पादन गर्न खोजेकी छु । कुनै महिलाले ट्याक्सी ड्राइभिङ गरेर जीविकोपार्जन गर्न चाहनुहुन्छ भने मलाई सम्पर्क गर्नुहोला । म  व्यावसायिक ट्याक्सीचालक बनाउन सहयोग गर्छु ।”
उनी आफैंले एउटा ट्याक्सी किनेकी पनि छन् । वैवाहिक जीवनमा प्रबेशसँगै आत्मनिर्भर बन्न फुटपाथमा फलफूल र तरकारी बिक्री गर्दै करिब ५ वर्ष बिताएकी न्यौपानेले ग १ ज ४३४१ नम्बरको ट्याक्सीको स्टेरिङ समातेको ७ वर्ष बितेछ । सुरुसुरुमा महिला चालक भनेर धेरैले जिस्क्याउने र समाजले पनि राम्रो नजरले नहेरेको उनको तितो अनुभव छ ।
तर, पछिल्लो समय यस्तो सोचमा परिवर्तन आइसकेको छ । अहिले त सबैले उनलाई राम्रो नजरले हेर्छन् । कमाइ पनि राम्रै छ । गाडीको मासिक किस्ता २७ हजार र घर खर्च १५/२० हजार रुपैयाँ यसैले राम्रोसँग चलेको छ । १६ लाखको ट्याक्सी किन्दा उनले फलफूल र तरकारी बिक्रीबाट बचत भएको साढे ३ लाख रुपैया हालिन् र बाँकी रकम किस्तामा तिरिरहेकी छन् ।
दसैँ तथा तिहारको अवसरमा तथा राम्रो कमाइ हुँदा उनी मासिक ८० हजारसम्म कमाउँछिन् । काँकडभिट्टा, रसुवाको धुन्चे, बागलुङ, बेनी, बुटवल, भैरहवा तथा सुनौलीसम्म ट्याक्सी हाँकेकी विष्णुको ड्राइभिङ गर्दा सुनौलीबाट पोखरा फर्किंदै गर्दा घुम्तीमा मोटरसाइकलसँग ठोक्किएर दुर्घटनामा पनि परिन् ।
पोखराको सहरी क्षेत्रमा २० देखि ५० सम्मको स्पिड हाँक्ने विष्णुले राजमार्गमा भने ६० देखि ८० को स्पिडमा हाँक्ने गरेकी छन् । आफू इमानदारिताका साथ यो पेसामा लागेका कारण यात्रुले फोनसमेत गरेर सेवा लिने गरेको उनले बताइन् । एक्लो महिला ट्याक्सीचालकको रूपमा पोखरामा काम गर्देै आए पनि पोखरा ट्याक्सी व्यवसायी समितिले महिला भएका कारण केकस्तो समस्या छ भनेर नसोधेको उनको गुनासो छ ।
  पोखराकी एक्ली ट्याक्सीचालक        