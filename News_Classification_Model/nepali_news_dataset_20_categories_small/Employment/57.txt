
﻿रमेश रावल
कालिकोट, ८ चैत – अघिल्लो संविधानसभा निर्वाचनमा नेपाल मजदुर किसान पार्टीबाट सभासद बनेका कालिकोट राँचुली गाविसका नवराज कोइराला गाउँमा भूइँस्याउ र स्याउको खेती गरिरहेका छन् । लामो समय शिक्षण पेसा गरेका कोइराला ०५६ सालमा जिल्ला विकास समितिको सदस्य बनेर राजनीतिका लागेका थिए ।
लामो समयदेखि राजनीतिमा लागेका कोइराला हाल नेपाल मजदुर किसान पार्टीका केन्द्रीय सदस्यसमेत हुन् । राजनीतिसँगै व्यवसायमा संग्लन रहेका कोइरालाले आफ्नै पुर्खौली गाउँमा ०५७ सालबाट नै स्याउखेती गर्दै आएका थिए । हाल उनले कर्णालीमै पहिलोपटक भूइँस्याउको खेती गर्न थालेका छन् ।
राजनीति समाजसेवा भएकाले त्यसबाट आर्थिक आम्दानी नहुने भएकाले आय आर्जनका लागि स्याउखेती गर्ने गरेको कोइरालाले बताए । “राजनीति त समाजसेवा हो । राजनीतिबाट आर्थिक आय आर्जन गर्न गाह्रो हुने भएकाले स्याउ खेती सुरु गरेको हुँ,” उनले भने ।
राजनीतिमा लागेका नेताहरुलाई कुनै पनि काम नगर्ने र भ्रष्टाचार गर्ने गरेको आरोप लाग्ने गरेका कारण आफूले व्यवसाय गरेर आर्थिक समस्या हल गरेको उनले बताए । आफू कृषकको छोरा भएका कारण नै कृषि पेसासँगै राजनीति गर्ने गरेको कोइराला बताउँछन् । सभासद कोइरालाले कालिकोटमै पहिलोपटक स्याउ र भइँस्याउको उत्पादन गरी उदाहरणीय काम गरेको भन्दै उनको जिल्लामा प्रशंसासमेत हुने गरेको छ ।
जिल्ला कृषि विकास कार्यालय कालिकोटले ग्रामीण इलाकामा बसेर स्याउ तथा भुइँस्याउ उत्पादन गरेकोमा प्रशंसापत्र प्रदान गरेको छ । राजनीतिक नेता भएर पनि कर्णालीजस्तो विकट ग्रामीण इलाकामा बसेर स्थानीय उत्पादनमा योगदान पु¥याएर कोइरालाले उदाहरणीय काम गरेको प्रमुख जिल्ला अधिकारी प्रदिप श्रेष्ठले बताए । “आफू बेरोजगार भन्दै रोजगारको लागि बिदेसिने युवाले कोइरालाबाट सिक्नुपर्छ,” उनले भने, “नेता भएर पनि स्याउ खेतीमा लागेर अरुलाई केही सिकाउनुभएको छ ।”
भुइँस्याउको बीउ आफूले खेती गरेको र अहिले स्थानीय ३३ घरपरिवारलाई पनि दिएर गाउँका सबैजनाले खेती गरेर मनग्य आम्दानी लिने गरेको कोइरालाले बताए । “३ रोपनी जग्गामा खेती गरिरहेको छु । यो वर्ष झन्डै ५ क्विन्टल भुइँस्याउ उत्पादन भयो,” उनले भने, “गाउँभरिको उत्पादन झन् बढेको छ । राम्रो आम्दानी लिने गरेका छन् ।” भुइँस्याउको पातबाट हर्बल चिया, फलबाट जुस, कन्फेक्सनरी, स्न्याक्स, ब्रान्डीसमेत उत्पादन हुने भएकाले यसलाई प्रशोधन गरी बहुउपयोगी खाद्य पदार्थ उत्पादन गर्न सकिने कोइरालाले बताए ।
  स्याउखेतीमा रमाउँदै पूर्वसभासद        