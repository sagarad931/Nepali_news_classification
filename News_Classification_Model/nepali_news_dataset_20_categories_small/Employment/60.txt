
﻿विकास घिमिरे
धनकुटा, ११ चैत – बाँसको बहु उपयोगिता छ भन्ने कुरा धेरैलाई थाहा छ । तर, धनकुटाको ग्रामीण क्षेत्रमा बाँस जताततै पाइने भएपनि स्थानीयले खासै उचित लाभ उठाउन सकेका छैनन् ।
चेतना र प्रविधि अभावले ‘माल पाएर पनि चाल नपाए’ झैं भएको तेलियाका खङ्गबहादुर मादेनले बताए । बाँसको उपयोग गर्न नसक्दा लाखौं रुपैयाँ मूल्यको बाँस त्यत्तिकै खेर गइरहेको उनी बताउँछन् । ‘ग्रामीण क्षेत्रका बासिन्दालाई बाँसबाट सामग्रीहरु बनाएर आयआर्जन गर्न सकिने बारेमा थाहा नहुनु,’ खड्गबहादुरले भनें, ‘जानकारी हुनेलाई पनि सीप र प्रविधिको अभाव छ ।’ ‘ज्ञानको अभावले परम्परागत घरायसी सामग्रीहरु डोका, डाला, नाङ्लो, मान्द्रो मात्रै बनाउँछु,’ उनी भन्छन्, ‘तालिम लिएर अन्य सामानहरु पनि  बनाउने रहर छ ।’ बाँसलाई उनीहरुले दाउराको रुपमा पनि प्रयोग गर्दै आइरहेका छन् ।
बाँसका सामग्री बनाएर आयआर्जन गर्न सकिन्छ भन्ने युवालाई पनि तालिम र प्रबिधिको अभाव रहेको सल्लेका रमेश कार्की बताउँछन् । बाँसका जराबाटै धेरै सामानहरु बनेको देखेको भए पनि आफूसँग सीप नरहेको उनले दुखेसो पोखे ।  बजारमा बाँसका आधुनिक सामग्रीहरुको माग बढेको छ, तर बनाउने सीप छैन,  बाँसका सामग्री बनाएर घरखर्च चलाउँदै आएका कर्णबहादुर लिम्बुले बताए । तालिम र प्रविधि अभावले पेशा नै छाड्नु पर्ने स्थिति आएको उनको पनि दुखेसो छ ।
जिल्लामा दर्जन बाँस उद्योग सञ्चालनमा छन् । ग्रामीण क्षेत्रमा तालिम सञ्चालनको योजना बनाइरहेको घरेलु तथा साना उद्योग विकास समिति धनकुटाका प्रमुख शिक्षक नितेशकुमार यादवले बताए । बाँसबाट आधुनिक सामग्री बनाउनको लागि तालिम दिइरहेको उनले बताए ।
ग्रामीण क्षेत्रमा बेरोजगार युवाहरुलाई  सीप र प्रविधि सिकाएर बाँसको सदुपयोग गराउनेतर्फ सम्बन्धित निकायले चासो दिनु पर्छ ।
  माल पाएर चाल नपाएपछि        