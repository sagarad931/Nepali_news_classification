
﻿चीना थापा
सिन्धुली, १० चैत – भुवनेश्वरी ग्वाल्टारकी लिला कार्कीको वैशाख १२ गतेको भूकम्पले घर भत्कियो । कार्की परिवार अझै पनि अस्थायी टहरामा बसिरहेको छ । “चिसोले झन्डै मरिएन, धन्न बाँचियो । ०७२ साल त खराब रहेछ । कहिले जालाजस्तो भएको छ । घर बनाउन पनि प्राविधिक टोली आएर नहेरी नबनाउनू भनेका छन्,” उनले सुस्केरा हाल्दै भनिन्, “कहिलेसम्म अस्थायी टहरामा बस्नुपर्ने हो ? भूकम्प गएको एक वर्ष हुन लागिसक्यो ।”
प्राविधिक टोली आउला, सरकारले दुई लाख देला र घर बनाउला भनेर पखाईमा ग्वाल्टारबासी छन् । पखाईको समयलाई सदुपयोग गर्ने उद्देश्यले अहिले त्यहाँका भूकम्पपीडित महिलाहरू पनि सीप सिक्न थालेका छन् । सीप सिकेर व्यवसाय गर्ने उदेश्यले आफूहरू सीप सिक्न थालेको उनीहरूले बताएका छन् ।
४५ दिने ढाका बुनाइ तालिम लिइरहेकी लिला कार्की चिन्तामा बसिरहनुभन्दा त केही सीप सिक्यो भने व्यवसाय गरेर आम्दानी गर्न सकिन्छ भनेर ढाका बुनाइ तालिम लिन थालेको बताउँछिन् । उनको ढाका बुनाइ तालिम सकिन लागेको छ । अहिले कार्की ढाकाको सल, पछ्यौरी, ब्यागलगायत आइटम बनाउन सक्ने भएकी छन् । तालिम सकिनेबित्तिकै ढाकाको व्यवसाय सञ्चालन गर्ने उनको सोच छ ।
ग्वाल्टरकै भूकम्पपीडित मुना कार्की पनि ढाका बुनाइ तालिम लिइरहेकी छिन् । अस्थायी टहरामा बसिरहेका कार्की परिवार पनि घर कहिले बनाउने भन्ने चिन्तामा छन् । चिन्तामा भए पनि कार्की भने अब केही आयआर्जको काम गर्नुपर्छ भनेर ढाका बुनाइ तालिम लिन थालेकी छन् । ४५ दिने तालिम सकेर व्यवसाय गरेर आम्दानी गर्ने उनको पनि सोच छ । ग्वाल्टारका भूकम्पपीडित महिला अहिले ढाका बुनाइ तालिम लिइरहेका छन् । उनीहरूको ५ जनाको एउटा समूह नै छ । तालिमपछि समूहमा नै व्यवसाय सञ्चालन गर्ने उनीहरूको योजना छ ।
ग्वाल्टारमा ढाका बुनाइसँगै महिलाहरू सिलाइकटाइ तालिम पनि लिइरहेका छन् । ग्वाल्टारकी भूकम्पपीडित गिता बराल सिलाइकटाइ तालिम लिइरहेकी छिन् । तालिम लिएर व्यवसाय सञ्चालन गर्ने उद्देश्यले तालिम लिएको उनको भनाइ छ । सरकारले दिन्छ भनेर आश गर्नुभन्दा आफैं केही गर्नुपर्छ भन्ने उद्देश्यले सीप सिक्न थालेको उनले बताइन् ।
ग्वाल्टारकी सिता आलेमगरको पनि भूकम्पले घर भत्कियो । अहिले उनी पनि सिलाइकटाइ तालिम लिइरहेकी छिन् । मगरको परिवार पनि अस्थायी टहरामा बसिरहेको छ । सीप सिक्यो भने व्यवसाय गरेर आम्दानी गर्न सकिने र सरकारको आशमा बस्नुभन्दा आफै केही गरेर आम्दानी गर्यो भने दिगो हुने उनको भनाइ छ । ग्वाल्टारका सीप सिकेर व्यवसाय गर्न चाहने भूकम्पपीडित महिलाका लागि युनडिपीको आरईएलआरपी कार्यक्रममको सहयोगमा विकास सहजीकरण सञ्जाल उदयपुरले तालिम दिएको हो ।
कार्यक्रमअन्तर्गत अहिले जिल्लामा सिड्स नेपाल सिन्धुली र विकास सहजीकरण सञ्जाल उदयपुरले भूकम्प प्रभावित लघुउद्यमी र उद्यम गर्न चाहने भूकम्प प्रभावितहरूलाई सीप सिकाउने काम गरिरहेका छन् । अहिले जिल्लाका ११ सय ५ जना भूकम्प प्रभावित लघु उद्यमीहरूलाई पहिलाको अवस्थामा फर्काउँदै छ भने नयाँ लघु उद्यमीहरूलाई सीप सिकाएर आयआर्जनको बाटो देखाइदिएको छ ।
  सीप सिक्दै भूकम्पपीडित महिला        