
﻿रामेश्वर नेपालनिर्देशकएमनेस्टी इन्टरनेसनल नेपाल
नोबेल शान्ति पुरस्कारद्वारा सम्मानित अन्तर्राष्ट्रिय मानव अधिकारवादी संस्था एमनेस्टी इन्टरनेसनलको नेपाल कार्यालयका निर्देशक रामेश्वर नेपाल एक दशकअघिदेखि आप्रवासी श्रमिकहरूको अधिकार संरक्षणका लागि सञ्चालित अभियानमा संलग्न छन् । नेपाली आप्रवासी श्रमिकहरूमाथि हुने मानवअधिकार ज्यादतीका बारेमा निर्देशक नेपालसँग गरिएको कुराकानी ।
खाडी मुलुकमा आप्रवासी कामदारको सामाजिक अवस्था कस्तो छ ?
खाडी मुलुकमा पनि कतारमा कार्यरत आप्रवासी श्रमिकहरूको मानव अधिकारको अवस्थाका बारेमा एमनेस्टी इन्टरनेसनलले गरेको अनुसन्धानका क्रममा मैले त्यहाँका श्रमिकहरुको अवस्थालाई नजिकबाट नियाल्ने मौका पाएको छु । झन्डै १५ लाखको हाराहारीमा रहेका आप्रवासी श्रमिकमध्ये केहीको अवस्था राम्रो रहेको पनि पाइयो ।
सयौं आप्रवासी श्रमिकसँग कुरा गर्दा ३/४ जनाले मात्रै आफूले कतारमा आएर रोजगारीको अवसर पाएका कारण केही आयआर्जन गर्न सकेको र त्यसले गर्दा आफ्नो तथा परिवारको जीवनस्तर सुधार्न मद्दत पु¥याएको बताए । तर, वैदेशिक रोजगारीमा यो किसिमको सुखद अवस्था बताउनेहरू अत्यन्तै नगन्य संख्यामा पाइयो । प्रायः सबैजसो आप्रवासी श्रमिकको अवस्था सहज थिएन ।
हामीले जेजतिलाई भेट्यौं, उहाँहरु कुनै न कुनै प्रकारको समस्यामा फसेकाहरू नै हुनुहुन्थ्यो । त्यसमध्येमा पनि कतिपय त गम्भीर प्रकृतिको अवस्थामा जेलिएकाहरु पनि हुनुहुन्थ्यो । धेरैजसो श्रमिक या त शोषण वा जबर्जस्ती श्रम वा श्रम शोषणका लागि मानव बेचबिखनको अवस्थासम्ममा परेको पाइयो । कतिपय अंगभंग वा गम्भीर रूपमा अस्वस्थ भएको पनि पाइयो । मृत्यु हुनेको संख्या पनि ठूलै पाइयो ।
खाडी मुलकमा विशेषगरी नेपालीले केकस्ता समस्या भोगिरहेका छन् ?
एमनेस्टी इन्टरनेसनलको तर्फबाट सन् २०१३ को मार्चमा कतारमा अनुसन्धानका लागि गएका बेला हाम्रो एकजना नेपाली आप्रवासी श्रमिकसँग भेट भएको थियो, जो सन् २०२२ मा त्यहाँ विश्वकप हुँदा फिफाको हेडक्वार्टर भवन निर्माणका लागि सामग्री आपूर्ति गर्दै आएको कम्पनीमा कार्यरत हुनुहुन्थ्यो ।
उहाँले कुराकानीका क्रममा त्यहाँ कार्यरत नेपाली आप्रवासी श्रमिकलाई रोजगारदाताले ‘पशुको जस्तो व्यवहार गर्ने गरेको’ बताउनुभएको थियो । अचाक्ली गर्मी महिनामा समेत दिनमा १२ घण्टा र हप्तामा सातै दिन उहाँहरुले बाहिर काम गर्नुपथ्र्यो । रोजगारदाताले कुनै पनि हिसाबले मानवीय व्यवहार नगरेको उहाँहरुले बताउनुभएको थियो । त्यसै भ्रमणका क्रममा अर्को एउटा निर्माण कम्पनीको म्यानेजरले हामीसँगको कुराकानीमा श्रमिकहरुलाई ‘जनावरहरू’ भनेका थिए । ती दुई उदाहरणबाट हामीलाई लाग्यो, त्यहाँ श्रमिकलाई पशुवत् व्यवहार गरिँदोरहेछ ।
आउनुअघि बताइएबमोजिमको काम नभई त्योभन्दा कठिन काममा लगाउने, भनेको जति तलब नदिने वा तलबै नदिने वा तलब रोकेर राखेर धेरै पछिमात्र दिने, ओभरटाइममा लगाउने तर त्यसको पारिश्रमिक नदिने, बिरामी पर्दा वा दुर्घटनामा पर्दा उपचार नगरिदिने, खानाको व्यवस्था गर्ने भनिएकालाई त्यस्तो व्यवस्था नगरिदिने, बस्नै नसक्ने अवस्थाको आवास गृहमा लगेर साँघुरो कोठामा धेरैजना कोचेर राख्ने यस्ता धेरै समस्या पाइयो ।
काम छाडेर स्वदेश फर्किन्छु भन्दा फर्किन पनि नदिने र जबर्जस्ती काम गर्न बाध्य पार्ने, पासपोर्टलगायत कागजपत्र खोसेर राखिदिने जसका कारण ‘अनडकुमेन्टेड’ भनी कुनै पनि बेला प्रहरीले गिरफ्तार गरी सजाय गर्ने वा देशनिकाला गर्नेसम्मको जोखिममा पर्ने र यस्तो जोखिमपूर्ण अवस्थामा आफू बस्न नसक्ने भनी रोजगारदाता वा स्पोन्सरसँग गुनासो गरेमा भगौडा भनी प्रहरी लगाएर पक्राइदिने जस्ता समस्यामध्ये कुनै न कुनै वा सबै अवस्था प्रायः सबै आप्रवासी श्रमिकहरुले भोग्नुपरिरहेको छ ।
वर्ल्डकपका लागि धमाधम निमाण भइरहेको ठूला निर्माणका क्रममा नेपाली कामदारको मृत्यु हुने विषयलार्ई एमनेस्टी इन्टरनेसनल नेपाल च्याप्टरले कसरी हेरिरहेको छ ?
सन् २०२२ मा कतारमा हुने विश्वकपका लागि निर्माणका कामले तिव्रता पाइरहेको अवस्थामा श्रमिकहरू दुर्घटनामा परी मृत्यु हुने घटना झन् बढ्ने सम्भावना देखिन्छ । त्यस्ता दुर्घटना रोक्न समयमै प्रभावकारी उपाय अपनाइएन भने आफ्नो र परिवारको उज्वल भविष्य निर्माण गर्ने सपना देखेर कतार पुगेका गरिब श्रमिकहरू लासको रूपमा बाक्सामा प्याक भएर फर्किनुपर्ने हुन सक्छ ।
एमनेस्टी इन्टरनेसनलले आप्रवासी श्रमिकहरुले भोग्नु परिरहेको अवस्थाका बारेमा स्थलगत अनुसन्धान गरी संकलन गरिएका भरपर्दा जानकारीका आधारमा विश्वव्यापी अभियान नै चलाइरहेको छ । एकातिर यो संस्थाले कतारका आप्रवासी श्रमिकहरुको अवस्थालाई अन्तर्राष्ट्रियकरण गरी दबाब सिर्जना गर्ने काम गरिरहेको छ भने अर्कोतर्फ कतार सरकारसँग पनि निरन्तर संवादमा छ ।
तथ्यमा आधारित विषयहरु उठान गरिएका कारण वा यसले गरेको अभियानको प्रभावका कारण पनि हुन सक्छ, एमनेस्टी इन्टरनेसनलले सन् २०१३ मा गरेको अनुसन्धानको सोही सालको नोभेम्बरमा प्रतिवेदन सार्वजनिक गरिएलगत्तै कतार सरकारले एमनेस्टी इन्टरनेसनलको सो प्रतिवेदन र बेलायती अखबार द गार्जियनमा उल्लेख गरिएका विषयलाई कसरी सम्बोधन गर्न सकिन्छ भनी डिएलए पाइपर नामक एक कन्सल्ट्यान्ट नै नियुक्त गरी विशेष अध्ययन गराएको थियो । त्यस्तै कतारले तत्काल सुधारका कामहरू थालनी गर्ने प्रतिबद्धता पनि दोहोर्याएको थियो ।
एमनेस्टीको प्रतिवेदन सार्वजनिक भइसकेपछि कतारका आप्रवासी श्रमिकको अवस्थाका बारेमा विश्वव्यापी रूपमा ध्यानाकर्षण भएको थियो भने संयुक्त राष्ट्रसंघ, फिफा तथा आईएलओलगायतका निकायले श्रमिकको अवस्था सुधार्नका लागि कतार सरकारलाई थप दबाब दिन थालेका थिए ।
कतारमा कार्यरत विदेशी कामदारका लागि त्यहाँको सरकारले कसरी हेरिरहेको छ ?
औपचारिक कुराकानीमा होस् वा सार्वजनिक रूपमा प्रतिबद्धता व्यक्त गर्नमा कतारले श्रमिकलाई राम्रो गर्छु भन्ने गरेको पाइन्छ । तर, कार्यान्वयन पक्ष अत्यन्तै कमजोर पाइन्छ । चाहे सन् २००४ को श्रम कानुन होस् वा पटकपटक सार्वजनिक रूपमा व्यक्त गरिएका र अन्तर्राष्ट्रिय फोरमहरूमा बाचा गरिएका प्रतिबद्धताहरु हुन्, तिनको कार्यान्वयनमा कतारले उल्लेख्य सुधार गरेको पाइँदैन । पछिल्लो चरणमा आएर कफाला प्रणालीमा सुधार गर्ने भनी घोषणा त गर्यो, तर कार्यान्वयन भने भएको छैन ।
त्यति हुँदाहुँदै पनि केही लेबर इन्सपेक्टरहरुको संख्या थप गरेर अनुगमनको काम बढाउने, सुविधासम्पन्न आवासगृह निर्माण गर्ने, बैंकिङ प्रणालीबाट तलब भुक्तानी गर्नेजस्ता केही सुधारको प्रयास भने सुरुवात गरिएको पाइन्छ ।
द्वन्द्वग्रस्त खाडी मुलुकमा नेपाली कामदारको अवस्था अन्य खाडी देशको भन्दा नराम्रो हुने कारण के हो ?
खाडीका केही देशमा खराब परिस्थितिको सामना गर्नुपरेको पाइन्छ, जुन अन्यत्रभन्दा फरक छ । ‘कफाला’ सिस्टमलाई त्यसको उदाहरणका रूपमा लिन सकिन्छ । यसमा आफूले पाउने तलब वा पाउनुपर्ने अन्य सबै सुविधा नै माया मारेर आफ्नै पैसाले टिकट काटेर घर फर्किन्छु भन्दा पनि रोजगारदात वा स्पोन्सरले लिखित अनुमति नदिए त्यहाँबाट बाहिर निस्किन पाइँदैन । यस्ता परिस्थितिका कारण जबर्जस्ती श्रमको अवस्थामा बाध्य भएर काम गर्नुपरेको हुन्छ । यसबाट श्रमिकहरू ठूलो जोखिममा पर्छन् ।
दोहाको एक निर्माणस्थलमा काम गर्दै आप्रवासी श्रमिकहरू ।
 
  आप्रवासी कामदारलाई पशुको व्यवहार गरिँदोरहेछ        