
﻿काठमाडौं, १७ माघ – इजरायलमा केयर गिभरका लागि दरखास्त दिएका १३९ उम्मेदवारमध्ये सय जनाको परीक्षा मंगलबार हुने भएको छ । सरकारमार्फत सिधै इजरायलमा केयर गिभर पठाउने यो पहिलो प्रक्रिया हो ।
वैदेशिक रोजगार विभागका प्रवक्ता जनकराज रेग्मीका अनुसार इजरायलबाट पहिलो चरणमा ‘¥यान्डम्ली’ छनोट भएका सयजनाको परीक्षा मंगलबार मनमोहन मेमोरियल कलेज सोह्रखुट्टेमा हुनेछ । “परीक्षाको प्रश्नपत्र इजरायलको आधिकारिक निकायले तय गर्छ । कस्तो प्रश्न आउँछ भन्ने निश्चित हुँदैन र पाठ्यक्रम पनि तोकिएको छैन,” उनले भने । छनोट भएका व्यक्तिको नाम विभागको वेबसाइटमा राखिसकिएको छ । परीक्षा दिन जाँदा उम्मेदवारले सक्कली राहदानी वा नागरिकता साथमा लैजानुपर्छ ।
पहिलो चरणको परीक्षामा ६० कामदार उत्तीर्ण गराएर इजरायल लैजाने तयारी सरकारको छ । “सरकारको अधिकारप्राप्त निकायबाट कामदार छनोट हुन्छ । त्यही भएर कुनै पनि व्यक्ति वा संस्थालाई रकम तिर्नु भनेको ठगिनु हो,” प्रवक्ता रेग्मीले भने । केही व्यक्तिले इजरायल पठाउने ग्यारेन्टी भन्दै कामदारसँग रकम असुलिरहेको उनले बताए ।
नेपाल र इजरायल सरकारबीच भएको सम्झौताबमोजिम इजरायल जान न्यूनतम ३ महिना घरेलु कामदारको तालिम वा मेडिकलसम्बन्धी वा नर्सिङ उत्तीर्ण हुनुपर्ने व्यवस्था छ । आवेदन दिएका अधिकांशले केयर गिभरसम्बन्धी १ महिने तालिम लिएका थिए । ती सबै द्विपक्षीय सम्झौताबमोजिम अयोग्य भए । परीक्षाबाट छनोट भइसकेपछि कामदारलाई तालिम दिएर इजरायल लैजाने प्रक्रिया सुरु हुनेछ ।
यो ‘पाइलट प्रोजेक्ट’ सफल भएमात्र कामदार थप कामदार लिने निर्णय इजरायलले गर्छ । न्यून लागत र अधिक पारिश्रमिकका साथै मानव अधिकार बलियो भएकाले इजरायल महिला कामदारको पहिलो रोजाइ हो । त्यहाँ न्यूनतम मासिक पारिश्रमिक १ लाख रुपैयाँभन्दा बढी छ, जुन खाडी मुलुक र मलेसियाको घरेलु कामदारको भन्दा झन्डै ५ गुणा बढी हो । इजरायल जाने कामदारले भिसा खर्च र हवाई टिकट खर्च बेहोरे पुग्छ । कामदारको लागत ५० हजार रुपैयाँको हाराहारीमा लाग्ने अनुमान विभागको छ ।
यहाँका म्यानपावर एजेन्सीले कामदारसँग मोटो रकम अर्थात् ७ लाख रुपैयाँसम्म असुल्ने तथा ठगी गरेको भन्दै इजरायल सरकारले २ पटकसम्म नेपाली कामदार लिन बन्द गरेको थियो । इजरायलले यहाँको निजी क्षेत्रबाट कामदार नलिने घोषणा गरिसकेको छ ।
  इजरायल गेयर गिभरको परीक्षा मंगलबार        