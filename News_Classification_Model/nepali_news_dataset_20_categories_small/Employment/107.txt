
﻿काठमाडौं । केही दिनयता कतारमा अलपत्र परेका १८५ जना नेपाली श्रमिकहरुको छिटो उद्धारका लागि गैरआवासीय नेपाली संघले पहल थालेको छ ।
संघका अध्यक्ष शेष घले नेतृत्वको प्रतिनिधिमण्डलले श्रममन्त्री दीपक बोहोरासँग भेट गरी अलपत्र श्रमिकहरूको तत्काल फिर्तिमा कदम चाल्न आग्रह गरेको छ ।
सो अवसरमा संघका महासचिव डा. बद्री केसीले राष्ट्रिय समन्वय परिषद् कतारले नेपाली दूतावाससँगको सहकार्यमा राहत सामग्री उपलब्ध गराइरहेको र हालसम्म १८५ मध्ये १७ जना नेपाल फर्किन सफल भएको जानकारी गराए । उनले पीडितले चाहँदा–चाहँदै पनि कतार सरकारको निष्कासन अनुमतिबिना फर्किन नसक्ने भएकाले सरकारी तहमै पहलको आवश्यकता रहेको बताए । साथै पीडित कामदारको हवाई टिकट तथा न्यायोचित क्षतिपूर्तिको व्यवस्थाको लागि समेत पहल गर्न अनुरोध गरे ।
मन्त्री बोहोराले यस विषयमा श्रम सहचारीसँग समन्वय भइरहेको र पीडितका केही आवश्यक विवरण श्रम सहचारीसँग सहकार्य तथा समन्वय गरी संघका कतारका प्रतिनिधिहरुलाई जतिसक्दो चाँडो उपलब्ध गराउन अनुरोध गरे ।
प्राप्त विवरणका आधारमा श्रमिकको वर्गीकरण गरिने र के कसरी हवाई टिकटको व्यवस्था गर्न सकिन्छ, त्यसको निक्र्याेल गरी छिट्टै स्वदेश फिर्तिको व्यवस्था मिलाउने मन्त्री बोहोराले आश्वासन दिए ।
  कतारमा अलपत्र कामदार स्वदेश फर्काउन संघ सक्रिय        