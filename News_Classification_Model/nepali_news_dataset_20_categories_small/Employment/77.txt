
﻿गोपाल संग्रौला
काठमाडौं, ८ बैशाख – कुवेतमा ८ वर्ष सवारीचालकको काम गर्दा बालकृष्ण घिमिरेले राम्रो आम्दानी गरिरहेका थिए । ३ वर्ष त कुबेत र इराकमा गाडी चलाउने जोखिमपुर्ण काम गरे । अमेरिकन आर्मी क्याम्पमा गाडी चलाउने काम गर्दा कृष्ण नेपालमै केही गर्न पाए हुन्थ्यो भनेर मनमनै कल्पिन्थे । कमाइकै कुरा गर्ने हो भने त कुवेत र इराक ओहोरदोहोर गर्दा राम्रो कमाइ थियो, तर ज्याने भने हत्केलामा ।
हत्केलामा ज्यान राखेर कमाउनुभन्दा स्वदेशमा नै केही गर्ने उद्देश्यले घिमिरे ५ वर्षअघि नेपाल फर्किए । नेपालमा केही लगानी गरेर व्यवसाय गर्ने लक्ष्य भए पनि के गर्ने भन्ने अन्योल थियो । नेपाल आएको ६ महिनासम्म त अलमल्ल नै परे । उनलाई नेपालमा लगानीको वातावरण छ÷छैन भनेर बुझ्नै समय लाग्यो ।
केहीपछि वैदेशिक रोजगारीबाट आर्जन गरेको पैसाले काठमाडौंको तिनकुनेमा डेरी व्यवसायमा लगानी गर्ने सोच बनाए र लगानी पनि गरे । उनको आँट र मेहनतले अहिले राम्रो परिणाम दिएको छ । सँगसँगै डेरीमा लगानी बढाउन बैंकबाट लिएको ऋणले चिन्ता पनि बढाएको छ । नाकाबन्दी र भूकम्पले निरास भएका घिमिरे केही दिनयता भने प्रशन्न छन् किनभने गर्मीसँगै व्यापारले गति लिएको छ ।
अब भने विदेश जाने सोच बनाएका छैनन् घिमिरेले । कुवेतमा कमाएको पैसामध्ये ५ लाख रुपैयाँबाट व्यवसाय सुरु गरेकोमा अहिले डेरी १५ लाख रुपैयाँको भएको छ । परिवारका सबैले काम पाएका छन् । ४ जनालाई उनी मासिक १० हजार रुपैयाँका दरले तलब दिन्छन् । सबै खर्च कटाएर मासिक ४० हजार रुपैयाँ आम्दानी हुन्छ ।
त्यसो त भूकम्पमा बनेपाको घर नभत्किएको भए घिमिरे अहिले ५० लाख रुपैयाँ लगानी गरेर खोलेको डेरी उद्योगको मालिक भइसक्ने थिए । आफूले कमाएको ३५ लाख र बाँकी ऋण सहयोगमा अर्को डेरी उद्योग खोल्ने योजना उनको थियो । अझै पनि डेरी उद्योग खोल्ने योजनाबाट पछि भने हटेका छैनन् घिमिरे । केही दिनपछि नै उनी विभिन्न दुग्धजन्य पदार्थ उत्पादन गर्ने उद्योगको सञ्चालक बन्दैछन् । उद्योग सञ्चालन भएपछि घिमिरेले परिवारबाहेक अन्यलाई पनि रोजगारी दिने योजना बनाएका छन् ।
९ वर्ष दुबई बसेर आएका झापा गोल्धाप–४ का सरोज अधिकारीले त्यहाँ आलमुनियम कम्पनीमा काम गरेको अनुभवका आधारमा झापाको बिर्ताबजारमा आल्मुनियमबाट विभिन्न सामान बनाउने उद्योग सञ्चालन गरेका छन् । बजारमा काठ महँगो हुन थालेपछि घर तथा भवन निमार्णका लागि आवश्यक पर्ने झ्याल र ढोका आल्मुनियमकै राख्न थालेपछि उनको व्यापार फस्टाएको छ । हाल अधिकारी मासिक लाख रुपैयाँभन्दा बढी कामाउँछन् भने १० जनाभन्दा बढी गाउँलेलाई रोजगारीसमेत दिएका छन् ।
विदेशमा मजदुरी गरी नेपालीले कमाएको पैसा कुनकुन क्षेत्रमा लगानी भएको छ भन्नेबारे सरकारसँग यकिन तथ्यांक छैन । कोरियाबाट फर्केका नेपालीहरूको संस्था अंकुर नेपालले गरेको अध्ययनलाई आधार मान्ने हो भने विदेशबाट फर्केर उद्योग व्यवसायमा लगानी गर्ने नेपाली सबैभन्दा बढी छन् । त्यसैगरी कृषि क्षेत्रमा लगानी गर्ने दोस्रो स्थानमा परेका छन् । त्यसपछि क्रमशः सेवामूलक व्यवसाय, पर्यटन र शिक्षा लगानी गर्नेहरु छन् ।
अंकुर नेपालले कोरियाली श्रम तथा रोजगार मन्त्रालयको मानव संशाधन विकास बोर्ड (एचआरडी)का लागि गरेको अध्ययन प्रतिवेदनमा कोरियामा काम गरेर कमाएको पैसा धेरैजसो नेपालको उद्योग व्यवसायमा लगानी भएको उल्लेख गरिएको छ । प्रतिवेदनअनुसार कोरियाबाट नेपाल फर्केका नेपालीले कुनै न कुनै व्यापार व्यावसाय गरेका छन् । कोरियामा काम गरेर फर्केका ९५० जना नेपालीमध्ये ६०० जना अर्थात् ६३.१५ प्रतिशत कृषि तथा पशुपालन क्षेत्रमा संलग्न भएको तथ्यांक छ ।  ५० जना अर्थात् ५.२६ प्रतिशत सामाजिक क्षेत्रमा लागेका छन् ।
क्षेत्र    संख्या
उद्योग व्यवसाय    ६००
सामाजिक काम    ५५
कृषि    ५०
सेवामूलक    १०
पर्यटन    २०
शिक्षा    ११
रोजगार     १९०
अन्य    १४
जम्मा    ९५०
कोरियाबाट फर्केका नेपाली कामदारले विदेश गएका नेपाली कामदारको लगानी भित्र्याउन सरकारले वातावरण सहज बनाउन नीतिगत परिवर्तन गर्नुपर्ने बताउँछन् । अध्ययन प्रतिवेदनमा सहभागी भएका मध्ये ७२ प्रतिशतले सरकारलाई सहुलियत ऋण उपलब्ध गराउन र सीपमूलक तालिम दिन आग्रह गरेका छन् । त्यसैगरी १७ प्रतिशतले सहुलियत ऋण उपलब्ध गराउन सके आयमूलक तथा उत्पादनमूलक क्षेत्रमा लाग्न सकिने बताएका छन् । अध्ययन १५ जिल्लामा केन्द्रित भएर गरिएको अंकुर नेपालले जनाएको छ ।
सरकार के गर्दैछ ?
वैदेशिक रोजिारीका लागि जाने अन्य मुलुकको तुलनामा दक्षिण कोरिया गई फर्केका नेपाली कामदारसँग सीप तथा आर्थिक स्रोत बढी हुन्छ । यसकारण सरकारले कोरियाबाट फर्केकाहरूको हकमा आवश्यक कार्यविधि बनाई तालिम एवं सहुलियत दरमा ऋण प्रदान गर्ने व्यवस्था गरको छ ।
सरकारले एक वर्षअघि कोरियामा कार्यरत ईपीएस कामदारहरूको गैरकानुनी बसाई न्यूनीकरण गर्दै खुसीपूर्वक स्वदेश फिर्ताका लागि उत्प्रेरित गर्न एवं त्यस्ता व्यक्तिसँग रहेको पँुजी, सीप, अनुभव र दक्षता परिचालन गर्न ‘स्वदेश फिर्ता अभियान’ सञ्चालन गरेको थियो । यस्ता कामदारका लागि उद्यमशिलता तालिम प्रदान गर्ने तथा सहुलियत ऋण एवं सुविधा प्रदान गर्ने सम्बन्धमा कार्यविधि निर्माण गरी अविलम्ब कार्यान्वयनको व्यवस्था मिलाउने बताइएको थियो । हाल यो कार्यक्रम कार्यान्वयनको प्रक्रियामा छ ।
  विदेशको कमाइ नेपालमा लगानी        