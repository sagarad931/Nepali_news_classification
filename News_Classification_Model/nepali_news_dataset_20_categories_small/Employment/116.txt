
﻿मणिप्रसाद भुर्तेल महासचिव नेपाली समाज यूएई 
यूएईमा मदिरा सेवन र खरिदको अवस्था कस्तो छ ?
‘खाने मुखलाई जुँगाले छेक्दैन’ भनेजस्तै कानुन कडा भए पनि यहाँ मदिराजन्य पदार्थ सेवन गर्ने नेपाली धेरै छन् । मदिराबाहेक अन्य कुलतमा फस्ने प्रवृत्ति पनि उत्तिकै छ । प्रत्येक लेबर क्याम्पमा मदिरा लुकिछिपी पाइन्छ भन्न मिल्छ । मुख्य बजार क्षेत्रमा त बिहानको चियासँगै मदिरा पिउन पाइन्छ । झट्ट हेर्दा नेपाली, बंगाली र नथ इन्डियनको मदिरा कारोबार र प्रयोगमा बाहुल्यता रहेको देखिन्छ । त्यसो त अन्य मुलुकका कामदार पनि मदिराको प्रयोग र खरिदमा अघि देखिएका छन् । यूएईमा रहेका व्यापारीले कारोबार अघि बढाउन चालेका सुलभ कदममध्ये मदिरा व्यापार पनि एक हो । बजारमा मदिरा उधारो पनि उपलब्ध हुने भएकाले पनि यसको प्रयोगकर्ता बढ्दै गइरहेका छन् ।
यूएईमा कस्ता नेपालीले रक्सी धेरै पिउँछन् ?
न्यून तलब खाने, कन्स्ट्रक्सन कम्पनीलगायत निम्न स्तरको क्षेत्रमा काम गर्ने व्यक्तिले मदिरा सेवनसँगै धुम्रपान पनि गरेको पाइन्छ । धुम्रपानलाई त्यति आपत्तिजनक रूपमा नलिए पनि मदिराका विषयमा भने कडा कानुनी व्यवस्था छ । नेपाली कामदारहरु पनि रक्सी पिउँछन् । तर, फरक भनेको रक्सीको क्वालिटी हो । बजारको सन्दर्भलाई हेर्दा नेपाली चेलीहरू पनि रक्सीको कुलतमा लागेको पाइन्छ । धेरैजसो युरोपियन नागरिकको घरमा काम गर्ने नेपालीलाई घरको मालिकले पनि यस्ता विषयमा खुला छोडेका कारण मदिरा सेवन गर्न प्रोत्साहन मिलेको पाइन्छ ।
स्यूएईमा रक्सी खानेलाई कस्तो सजायको व्यवथा छ ?
यूएईको सन्दर्भमा हेर्दा ‘हात्तीका दुइटा दाँत हुन्छन्’ भनेजस्तै छ । मुस्लिम देशअनुसार प्रतिबन्ध त छँदैछ, तर पनि आधुनिकतासँगै अहिले मुस्लिमहरू पनि ठूला बारहरूमा गएर मदिरा पिएको देखिन्छ । कानुनले कडाइ गरेको भनिए पनि नेपालीको हकमा हेर्दा थोरै सरल र लचिलो देखिन्छ ।
काम गर्न गएका नेपाली रक्सीको कुलतमा किन फस्दैछन् ?
सबै नेपाली त कुलतमा फसेका होइनन् । नेपालीले मदिरा सेवन गर्नुमा बाध्यता, रहर, संगत सबै समेटिएको हुन्छ । परिवार छोडेर सानो उमेरमा विदेश छिर्नु, ऋण लिएर वैदेशिक रोजगारीमा आउनु, पारिवारिक तनाव, कामको अत्यधिक बोझ, वैवाहिक सम्बन्ध बिग्रिनु आदि कारण हुन् । नेपालमा जस्तै सर्वसुलभ रूपमा मदिरा पाउनु पनि अर्को मुख्य कारण हो । संगत त कारण हो नै ।
  नेपालीहरू कुलतमा फस्दैछन्        