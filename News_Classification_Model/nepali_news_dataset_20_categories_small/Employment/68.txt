
﻿
इजरायलमा कृषि कर्ममा सक्रिय कामदार
राम ढुंगाना ‘अल्पमत’
इजरायल, तेलअभिब । चारैतिर भूमध्य सागरले घेरेको मध्यपूर्वमा पर्ने सानो, विकसित, शतप्रतिशत रोजगार रहेको राष्ट्र हो, इजरायल । त्यसैले इजरायलीहरू अत्यन्त व्यस्त रहन्छन् ।
आधुनिक जीवन शैलीमा रमाउने अधिकांश इजरायली एकल परिवारमा बस्न रुचाउने हुनाले अशक्त, अपांग, मानसिक हालत ठीक नभएका र वृद्धवृद्धाको हेरविचारका लागि आवश्यकअनुसार यहाँको सरकारले विदेशी कामदार राख्ने अनुमति दिन्छ ।
जसलाई ‘केयर गिभर’ वा सुसारे भनिन्छ । इजरायल सरकारले भारत, श्रीलंका, फिलिपिन्स र रोमानियालगायत देशबाट कामदार ल्याउने गर्छ ।
करिब आठ वर्ष अघिदेखि बिचौलियाले कामदारबाट बढी रकम असुलेको भन्दै इजरायल सरकारले ‘केयर गिभर’ क्षेत्रमा नेपाली कामदार ल्याउन बन्द गरेको थियो ।
केही महिनाअघि मात्रै नेपाल र इजरायल सरकारबीच भएको सम्झौताअनुसार पाइलट प्रोजेक्टको रुपमा पहिलो चरणमा साठी महिला कामदार ल्याउने प्रक्रिया थालेको थियो, तर अहिले त्यो प्रक्रिया धरापमा परेको देखिन्छ ।

यहाँको कानुनले विदेशी कामदारलाई पनि इजरायली नागरिकसरह नै समान हक-अधिकार दिएको छ ।

इजरायल विदेशी कामदारका लागि सुरक्षित देश हो । यहाँ कार्यरत विदेशी कामदार शोषणमा र हेपाइमा परेका भन्ने समाचार कमै सुनिन्छन् ।
यहाँका कामदारहरू आफू अन्यायमा पर्दा आफ्नो हकहित र पाउनुपर्ने सुविधा नपाएमा रोजगारदातासँग कानुनी लडाइँ लड्न सक्ने हैसियत राख्छन् ।
यहाँको कानुनले विदेशी कामदारलाई पनि इजरायली नागरिकसरह नै समान हक-अधिकार दिएको छ ।
करिब आठ वर्षदेखि इजरायलमा काम गर्दै रहेको यस पंक्तिकारको सबैभन्दा सुखद अनुभव भनेको यहाँ कुनै पनि विदेशी कामदारलाई अपवादबाहेक दोस्रो दर्जाको नागरिकको रुपमा हेरिँदैन ।
श्रम र कामप्रतिको लगाव र इमानदारिताको उच्च मूल्यांकन गरिने देश हो, इजरायल ।
नेपालीको संख्या घट्दो
केही वर्ष अघिसम्म करिब २०-२५ हजारको हाराहारीमा नेपाली कामदार रहेकामा हाल करिब ५-६ हजार मात्र नेपाली कामदार बाँकी रहेका छन् । सम्झौताअनुसार समयावधि सकिएर नेपाल फर्केका र यतैबाट क्यानडा, युरोपलगायत अन्य देशमा जाने हुँदा नेपाली कामदारको संख्या घट्दो छ ।
इजरायल प्रवेश गरेको दिनदेखि चार वर्ष तीन महिनासम्म यहाँ काम गर्न पाउने सम्झौता हुन्छ ।
चार वर्ष तीन महिनापछि भनेको रोजगारदाताले राख्न चाहेमा र आफूले हेरविचार गरिराखेको व्यक्ति बाँचुन्जेलसम्म काम गर्न पाइन्छ ।
पुरुषभन्दा महिला केयर गिभरको बढी माग रहेको छ, इजरायलमा ।
आफ्नो देश अनि घर-परिवारदेखि टाढा रहनुपर्दाको पीडाबाहेक अन्य कुरामा यहाँ कार्यरत नेपाली खुसी नै देखिन्छन् ।
सानो देश प्रायः सबै साथीभाइसँग भेटघाट भइरहने इन्टरनेट, फोन सुविधामा सहज पहुँच अनि तेलअभिब, जेरुसलेम लगायत मुख्य सहरमा छुट्टी मनाउनका लागि लिइएका अपार्टमेन्टमा साथीभाइको जमघट हुने गर्छ ।
चाडपर्वहरू र विभिन्न समयमा नेपालदेखि कलाकार बोलाएर सांस्कृतिक लगायत अन्य विभिन्न कार्यक्रम गरिने र इजरायलका विभिन्न रमाइला ठाउँमा बेलाबखत भ्रमण हुने हुँदा दुःख-पीडा भुलिने गरेको छ ।

नेपाली कामदार इमान्दार हुने र आफ्नो काम जिम्मेवारीपूर्वक निभाउने हुनाले नेपाली कामदारलाई इजरायलीले विशेषः मन पराउने गर्छन्

नेपालीले मन जिते
नेपाली महिला बेरोजगारीको चपेटामा परेर खाडीलगायत अन्य देशमा अत्यन्त कम तलबमा त्यसमाथि विभिन्न किसिमका शारीरिक, मानसिक शोषण, विभिन्न हिंसा सहेर काम गरिराखेका छन् ।
इजरायलमा कार्यरत नेपाली दिदी-बहिनी प्रायः खुसी छन् र आफ्नो कमाइप्रति सन्तुष्ट छन् । घर-परिवारदेखि टाढा हुनुपर्दाको पीडा त अवश्य नै होला, तर आफ्नो आर्थिक अवस्था सुधारेका छन् ।
नेपाली कामदार इमान्दार हुने र आफ्नो काम जिम्मेवारीपूर्वक निभाउने हुनाले नेपाली कामदारलाई इजरायलीले विशेषः मन पराउने गर्छन् ।
इजरायलले कृषिमा पनि ठूलै फड्को मारेको छ । आधुनिक प्रविधिद्वारा खेती गरिने इजरायल विश्वमै प्रख्यात छ ।
यहाँ कृषि कामदारको पनि ठूलो माग छ । आकर्षक तलब हुने नेपाली कामदार कृषिको क्षेत्रमा ल्याउन सकेमा बेरोजगार युवाले काम पाउनुका साथै यहाँको आधुनिक खेती प्रणालीबारे सिक्ने मौका पाउनेछन् र नेपाल फर्किएपछि स्वदेशमै आफूले सिकेको आधुनिक कृषि प्रविधि विकास गर्न सक्छन् ।
नेपालीका लागि पुनः खुलाउने पहल
इजरायल वैदेशिक रोजगारीका लागि हालसम्म राम्रो गन्तव्य भएकाले यहाँ सकेसम्म बढी नेपाली कामदार आएर लाभ उठाउन् भन्ने राजदूतावासको चासो छ र यसका लागि इजरायल पुनः खुला गराउन धेरै पहिलादेखि इजरायलका लागि नेपाली राजदूत प्रल्हादकुमार प्रसाईंले विशेष पहल गरिरहेको बताए ।
त्यस्तै, एनआरएन इजरायलका अध्यक्ष दीपक ओली पनि इजरायलमा नेपाली कामदारको अवस्था राम्रो भएको हुँदा नेपालीका लागि इजरायल पुनः खोल्ने वातावरण बनाउन नेपाल सरकारले अविलम्ब पहल गर्नुपर्ने धारणा राख्छन् ।
नेपाल सरकारले इजरायलसँग राम्रो कूटनीतिक प्रयास गर्ने हो भने विशेष गरेर नेपाली चेली खाडीमा गएर दुःख पाउनुको सट्टा इजरायलजस्तो सुरक्षित भूमिमा आएर काम गर्दै आफ्नो जीवनस्तर माथि उकास्ने अवसर पाउने थिए ।