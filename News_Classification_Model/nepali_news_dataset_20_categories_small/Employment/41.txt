
﻿मञ्जु गुरुङअध्यक्ष, पौरखी नेपाल
नेपाली महिलाका लागि वैदेशिक रोजगारी कत्तिको सुरक्षित छ ?
सरकारले वैदेशिक रोजगारीमा जाने नेपाली महिलाका लागि महिलामैत्री नीतिनियम बनाउनु जरुरी छ । सरकारले कहिले नेपाली महिलाले जान पाउने त कहिले जान नपाउने भनेर निर्णय गर्छ । यसले गर्दा दुर्गम क्षेत्रका महिला जो वैदेशिक रोजगारीमा जाने तयारी गरिरहेका हुन्छन्, ती महिला द्विविधामा पर्ने गरेका छन् ।
उमेरको हद, चेतनाको कमी नीतिगत कमजोरी, स्वदेशमा नै रोजगारी दिलाउने सीप तथा तालिमको अभावका कारण बाध्यकारी भएर नेपाली महिला विदेश जाने गरेको देखिएको छ । यसरी जाँदा अन्ततः स्वदेश तथा विदेशी भूमिको अवैध बाटो गरेर जाँदा समस्यामा पर्ने गरेका छन् । यसलाई सुधार गर्न वैदेशिक रोजगारीमा जाने नेपाली महिलामैत्री नीतिनियम र कानुन बनाई वैदेशिक रोजगारी सुरक्षित बनाउन सकिन्छ ।
सरकारले महिलाका लागि वैदेशिक रोजगार सुरक्षित बनाउन के गर्नुपर्छ ?
यसका लागि सरकारले वैदेशिक रोजगारीसम्बन्धी सूचना, जानकारी, सीप तथा तालिमको व्यवस्था गर्नुपर्छ । स्वदेशमा नै आर्थिक आर्जन गर्ने सानातिना रोजगारीका स्रोत स्थापना गर्न सहयोग गर्नुपर्छ ताकि आय आर्जनका लागि नै विदेश जानु नपरोस् । नेपाली महिलालाई रोजगारी पठाउनुपर्ने नै हो भने महिला कामदार जाने मुलुकसँग श्रमसम्झौता गरेर पठाउने गर्नुपर्छ ।
नेपाली महिला काम गर्न जाने धेरैजसो मुलुकमा सरकारले श्रमसम्झौतासमेत गरेको छैन । त्यसमा पनि महिलामैत्री श्रमसम्झौता गर्नु जरुरी देखिन्छ । त्यसैगरी श्रम सहचारीदेखि कूटनीतिक नियोगलाई महिलामैत्री बनाउनुपर्छ । वैदेशिक रोजगार चक्रमा महिला स्वदेशबाट गएदेखि विदेश बसाइसहित स्वदेश फर्किंदाको अवधिलाई सुरक्षित बनाउनु जरुरी देखिएको छ । वैदेशिक रोजगार चक्रभरि महिलालाई कसरी सुरक्षित राख्न सकिन्छ, त्यसबारेमा सोच्न जरुरी छ ।
विदेशमा रोजगारीका लागि गएका नेपाली महिला कत्तिको विपत्मा पर्ने गरेका छन् ?
कति महिला विदेशमा विपत्मा परेका छन भन्ने आधिकारिक तथ्यांक त छैन । तर, विदेशमा विभिन्न कारणले समस्यामा परेर वार्षिक ४०० भन्दा बढी महिला नेपाल आउने गरेको देखिन्छ । यो त सम्पर्कमा आएकाको अनौपचारिक संख्यामात्र हो । सम्पर्कमा नआउने महिलाको संख्या योभन्दा बढी पनि रहेको हुन सक्छ ।
विदेशमा कार्यरत महिलाले कस्ता समस्या भोगिरहेका छन् ?
सम्झौताभन्दा बढी समय काम गर्नुपरेको बिदेसिएका नेपाली महिलाको प्रमुख समस्या हो । घरायसी काममा गएका महिलाले बढी यो समस्या भोग्नुपरेको छ । त्यसैगरी स्वदेशमा अनिवार्य लिनुपर्ने आधारभुत तालिम नदिएका कारण काम गर्न नजानेर पनि धेरै महिलाले शारीरिक, मानसिक तथा श्रम शोषण भोगिरहेका छन् । काम गर्ने शैली, कामका लागि राखिएका उपकरण तथा मेसिन चलाउन नजान्दा समेत धेरै नेपाली शोषण भोग्नुपरेको छ । यसका लागि नेपालमा नै सोसम्बन्धी तालिम लिएर गए समस्या कम हुने सम्भावना रहन्छ ।
पौरखी नेपालले अहिले के गरिरहेको छ ?
पौरखी नेपालले विदेश जाने नेपाली महिलाका लागि सेल्टर सेवा दिने, आपत्मा परेर विदेशबाट आएका कामदारको उद्धार तथा उपचार गर्ने काम गरिरहेको छ । त्यसैगरी विदेशबाट मानसिक रोग लिएर आएकालाई सामाजिक मनोपरामर्श दिने कामसमेत गर्ने गर्छ । हामीले काठमाडौको नयाँ बसपार्क र त्रिभुवन अन्तर्राष्ट्रिय विमानस्थलमा वैदेशिक रोजगारीमा जाने महिलाका लागि जानकारी तथा सूचना दिने कामसमेत गरिरहेका छौं ।
नेपाली महिलाको वैदेशिक रोजगार सुरक्षित बनाउनु सरकारले के गर्नुपर्छ ?
सरकारले रोजगारीका लागि विदेश जाने महिलाको सहयोगका लागि स्वदेश तथा विदेशमा उद्धार तथा सहयोग संयन्त्र बनाउन सकेको छैन । भएका संयन्त्रलाई समेत महिला कामदारमैत्री बनाउन सकेको छैन । विदेशमा रहेका नेपाली नियोगबाट समेत महिला केन्द्रित सहयोगका काम हुन सकेको छैन ।
पौरखी नेपालले विदेशमा समस्यामा परेका महिलाको कसरी उद्धार गरिरहेको छ ?
हामीले स्वदेशमा आएकामात्र होइन, विदेशमा विपत्मा परेका नेपाली महिलाको सहयोग र उद्धारका लागि त्यहाँ रहेका नेपाली कामदार, एनआरएन, नेपाली संघ–संस्था तथा अन्तर्राष्ट्रिय संस्थामार्फत काम गरिरहेका छौ । यसमा सरकारको आवश्यक सहयोग लिएर उद्धारको काम गरिरहेका छौ ।
प्रस्तुति : गोपाल संग्रौला
  महिलाको वैदेशिक रोजगारी चक्र सुरक्षित बनाउनुपर्छ        