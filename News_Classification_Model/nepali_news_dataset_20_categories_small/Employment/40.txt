
﻿दिपेन्द्र अधिकारी
चितवन, १७ फागुन – पोल्ट्रीको राजधानी मानिने चितवन माछामा पनि आत्मनिर्भर बन्दै गएको छ । चितवनमा १ हजार १०० भन्दा बढी व्यवसायीबाट ६०० हेक्टरमा माछापालन भइरहेको कृषि विकास कार्यालयले जनाएको छ ।
कार्यालयका अनुसार गत वर्ष ४१ करोड रुपैयाँको माछा उत्पादन तथा बिक्री भएको थियो । तथ्यांकअनुसार गत वर्ष १ हजार ९२५ टन माछा उत्पादन भएको छ । अभियानमुखी माछापालन कार्यक्रमले माछापालनको क्षेत्र विस्तारमा सहयोग पुगेको कार्यालय प्रमुख सोमनाथ घिमिरेले जानकारी दिए ।
“कार्यक्रमअन्तर्गत सरकारले विशेष अनुदानको व्यवस्था गरेपछि चितवनका कृषक धानखेत मासेर माछापोखरी बनाइरहेका छन्,” उनले भने, “धान वा अन्य अन्नबालीको तुलनामा माछाबाट मनग्य आम्दानी हुन थालेपछि कृषकको आकर्षण बढेको हो ।” ०६६ सालयता मात्रै थप ४०० हेक्टरमा माछापालन गरिएको छ ।
माछा व्यवसायलाई प्रवद्र्धन गर्ने उद्देश्यले चितवनमा हुने मेला महोत्सवमा पनि स्थान दिने गरिएको छ । माडीमा माछा महोत्सव चलिरहेको छ । जारी महोत्सवमा माछा विशेष अन्तक्र्रिया, प्रदर्शनी, माछाका परिकार तथा माछा व्यवसाय प्रवद्र्धनलाई प्राथमिकता दिइएको व्यवसायीले बताएका छन् ।
माडी क्षेत्रमा मात्रै ४१४ माछा व्यवसायी छन् । माडीमा २७९ बिघामा माछापालन गरिएको छ । गोपालनगर, गौरीनगर, हरिनगर, शिवद्वार, कृष्णनगर, बगई, चम्फाबार, सिमारा पकेट क्षेत्रका रूपमा परिचित छन् । ‘स्वदेशी ताजा माछा खाऔं, नेपाललाई माछामा आत्मनिर्भर बनाऔं’ भन्ने नाराका साथ नेपाल मत्स्य व्यवसायी संघ जिल्ला शाखासमेत गठन गरिएको छ ।
१ बिघामा पोखरी तयारी गरी १० हजार माछाका भुरा राखेर हुर्काउनका लागि आफ्नै जग्गा भए ३ लाख ६० हजारसम्म लगानी हुने कृषक जोगेन्द्र महतोले जानकारी दिए । उनका अनुसार डेलिभरीसहित जिउँदो माछालाई प्रतिकिलो २०० रुपैयाँसम्म पर्छ ।
सरकारी तथ्यांकअनुसार नेपालमा वार्षिक ५३ हजार टन माछा खपत हुन्छ भने काठमाडौं उपत्यकामा मात्रै दैनिक २० देखि २५ टनसम्म खपत हुने गरेको छ । गत वर्ष १२ हजार टन भारतीय माछा भित्रिएको सरकारी तथ्यांक छ । नेपालमा तराईका २१ जिल्ला र पहाडका केही जिल्लामा माछापालन हुँदै आएको छ ।
  चितवनमा ६०० हेक्टरमा माछापालन        