
﻿भक्तपुर, १४ असार – भक्तपुर नगरपालिका क्षेत्रभित्रका महिला तथा बालबालिकाका लागि आयमूलक सीप विकास तालिम प्रदान गरिएको छ ।
निर्वाचन क्षेत्र विकास कार्यक्रम अन्तर्गत नेपाः राष्ट्रिय पार्टीका सांसद लक्ष्मणराज राजवंशी सांसद कोषद्वारा सञ्चालित एकहप्ते मैनबत्ती बनाउने तालिममा ४४ जना स्थानीय महिला तथा बालबालिकाको सहभागिता रहेको थियो ।
सांसद कोष अन्तर्गत चुनदेवी उपभोक्ता समिति मार्फत एसएम अभिभावक सङ्घले सञ्चालन गरेको तालिममा स्थानीय बरदायिनी निमाविका २२ जना छात्रछात्रा र २२ जना स्थानीय महिलाको सहभागिता रहेको थियो ।
बौद्घिक अपाङ्गता भएका अमन श्यामा, सुुशील कायस्थ र समा शाखले सहभागीलाई प्रशिक्षण दिएका छन् । रु एक लाख ५० हजारको लागतमा तालिमसँगै आयआर्जनको तालिम सञ्चालन गरेको सङ्घका सचिव पुरुषोत्तम ङाखुसीले बताए ।
असार ७ गतेदेखि सञ्चालित तालिम आजबाट समापन भएको छ । सांसद कोष अन्तर्गत विपन्न, अनाथ, असहाय, बौद्घिक अपाङ्गता भएका स्थानीय बालबालिकालाई शैक्षिक सामग्री वितरण गरिने सङ्घले जनाएको छ । रासस
  सांसद कोषबाट आयमूलक तालिम        