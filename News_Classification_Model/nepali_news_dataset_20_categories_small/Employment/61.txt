
﻿डडेल्धुरा, १२ चैत – डोकानाङ्ला बनाउने कच्चा पदार्थ निङ्गाला, बाँस नपाउँदा पुर्खौदेखि यो व्यवसायबाट परिवार धान्दै आएका मानिसको व्यवसाय नै धरापमा परेको छ ।
पहिले आफ्नै जङ्गलमा पर्याप्त मात्रामा पाइने निङ्गाला सजिलै पाउन छाडेपछि अहिले डोका, छापरी, नाङ्ला, कोरङ्गा बनाएर परिवारको पेट पाल्न धौ धौ भएको समैजी–५ का ४० वर्षीय गणेश पार्कीले बताए ।
सानै उमेरदेखि निङ्गालाको काम गर्न थालेका उनले यही पेसाबाट आमा, तीन छोराछारी र श्रीमतीसहित छ जनाको परिवारलाई पाल्दै आएका छन् तर निङ्गाला नै पाउन छोडेपछि पुर्ख्यौली पेसा नै सङ्कट परेर उनमा चिन्ता थपिएको छ ।
डडेल्धुराका अधिकांश दलित परिवारको पुर्ख्यौली पेसाका रुपमा रहेको निङ्गाला व्यवसाय कच्चा पदार्थको अभावमा सङ्कटमा परिरहेको छ । यस भेगका दलित परिवारका मानिसले यही काम गरेर परिवार चलाउँदै आएका थिए । अहिले कच्चा सामग्री निङ्गालाको अभावमा धेरै मात्रामा सामग्री उत्पादन गर्न नसकेर जेनतेन जीवनसम्म धानिरहेको समैजी–८ का पे्रम कैनीको भनाइ छ ।
दलित परिवारका धेरै युवा यो पेसा छाडेर जागिर गर्न थालेका छन् भने केही कामको खोजीमा भारत पसेका छन् । केही युवा आधुनिक तरिकाको सीप प्रयोग गरी बाँसका सामग्री निर्माणमा समेत लागेका अमरगढी–७ का २८ वर्षीय तेज कैनीले बताए । व्यवसायीले जिल्लाका राई, सल्लाघारी, बगरकोट, भित्रीमधेशका साथै अन्य ठाउँबाट समेत कच्चा सामग्री ल्याउने गरेको बताइन्छ । रासस
  निङ्गाला नपाउँदा पुर्ख्यौली पेसा धरापमा        