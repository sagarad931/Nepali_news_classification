
﻿गोपाल संग्रौला
काठमाडौं, २ जेठ – कोट–पाइन्ट लगाउनेले जुँगा पाल्यो भने कस्तो देखिएला ? तर, त्यही जुँगा भएको मानिसले दौरा–सुरुवाल लगाएर कमरमा सिरुपाते खुकुरी भिर्यो भने साँच्चै गजबको देखिन्छ । जुँगा भएको मानिसलाई फिटिङ दौरा–सुरुवाल लगाइदियो भने वरिपरिकाले फर्केर हेर्छन् । यद्यपि, जुँगेले कोट–पाइन्ट लगाउनु हुँदैन भन्न खोजिएको चाहिँ होइन ।
डब्लुएलसी फेसन कलेज गौशालाका म्यानेजर सुशील आचार्य यसलाई नै फेसन भन्छन् । बाउबाजेले दसकौंअघि लगाउने खुकुला दौरा–सुरुवाललाई अहिले शरीरसुहाउँदो फिटिङ बनायो भने त्यो नै फेसन हुने उनको तर्क छ । फेसनका लुगा डिजाइनरले ल्याउँछ कि समयले भन्ने प्रश्नमा दुवैको महत्व समान हो भन्नेमा एकमत छन् डिजाइनरहरू पनि । “बजारको मागअनुसार फेसन विकास भएको हुन्छ । हामी बजारको माग हेरेर विद्यार्थीलाई तालिम दिन्छौं,” आचार्यले भने । कसैले लगाएको पहिरनले सबैको ध्यान केन्द्रित गर्न सक्यो भने त्यसलाई अझ निखार दिएर बजारमा ल्यायो भने त्यो फेसन हुने उनको ठम्याइ छ ।
महिलाले लगाउने गुन्यू–चोलोलाई पनि समयअनुसार शरीरसुहाउँदो टिपिक्क मिलाएर बनाएको छ भने र त्यो बजारमा चल्यो भने फेसन नै मानिन्छ । आममानिसको सोचाइचाहिँ के छ भने विदेशका महँगा लुगामात्र फेसन हुन् । नेपालको परिपे्रक्षमा हेर्ने हो भने नेपाली महिलाले लगाउने सारी–चोलोलाई फेसनको रूपमा लेहेंगा विकास गरिएको छ । राजधानीका अधिकांश फेसन डिजाइन कलेजले नेपाली पम्परागत लुगालाई कोर्समा अनिवार्य रूपमा समावेश गरेका छन् ।
नेपालमा फेसन डिजाइनसम्बन्धी तालिम दिने धेरै संस्था खुले पनि यसमा विविधता आउन सकेको छैन । लाजिम्पाटको एक इन्स्टिच्युटमा फेसन डिजाइनको तालिम लिइरहेकी अनिता श्रेष्ठ बुटिक खोल्नकै लागि फेसन डिजाइनको तालिम लिएको बताउँछिन् । कपडामात्र फेसन हो भन्ने आमबुझाइ भए पनि त्यसो नहुने उनको भनाइ छ ।
पछिल्लो समय फेसन डिजाइन शिक्षाप्रति आमअभिरुची बढ्न थालेको छ । आधुनिकतासँगै यो व्यवसाय नेपालीका लागि नाम र दाम दुवै कमाउने माध्यम बन्न थालेको छ । फेसनप्रति आममानिसको बढ्दो आकर्षणका कारण यसले क्रमशः व्यावसायिक रूप लिइरहेको छ ।
फेसन डिजाइन शिक्षा कपडा र एक्सेसरिजको डिजाइनमा पूर्णता दिने कला हो । फेसन सांस्कृतिक र सामाजिक व्यवहारबाट प्रभावित हुन्छ । यो समय र रहरसँगै परिवर्तन हुन्छ ।
फेसन डिजाइनरले कपडा कसले र कुन उद्देश्यका लागि लगाउन लागेको हो भन्ने कुरामा ध्यान दिनुपर्छ । केही कपडाको डिजाइन व्यक्ति विशेषलाई ध्यान दिएर बनाउने हो भने अचेल सबै मानिसको सामूहिक रोजाइका लागि तयार गर्ने चलन छ ।
अन्य व्यवसायजस्तै फेसनले पनि व्यवसायको रूप लिन थालेपछि फेसन डिजाइनको कोर्स अध्ययन गर्नेको संख्या बढेको छ । नेपालमा कति विद्यार्थीले फेसन डिजाइनको अध्ययन गर्छन् भन्ने आधिकारिक तथ्यांक नभए पनि यसका विद्यालय, कलेज र शैक्षिक संस्थाको संख्या बढ्दो छ । सौन्दर्य प्रतियोगिता तथा बुटिक व्यवसायमा आएको बढोत्तरीसँगै यससम्बन्धी शिक्षा दिने कलेज र इन्स्टिच्युट धमाधम खुल्न थालेका छन् । राजधानीमा मात्रै फेसन डिजाइनसम्बन्धी शिक्षा दिने करिब दर्जन कलेज तथा इन्स्टिच्युट सञ्चालनमा छन् । यी संस्थामा ३ महिनादेखि ४ वर्षसम्मका कोर्स अध्ययन गर्न सकिन्छ । ४ वर्षे कोर्सका लागि ६ लाख रुपैयाँसम्म लाग्छ ।
नेपालमा सबैभन्दा पहिले फेसन डिजाइन एवं इन्टेरियर डिजाइन कोर्स काठमाडौंको आईईसी कलेज अफ आर्ट फेसनले सन् १९९७ मा भित्र्याएको हो । कलेजले अमेरिकाको टिक्युएमद्वारा गुणस्तरीय शिक्षाका लागि गोल्डेन मेडल अवार्डका साथै डुअल इन्टरनेसनल सर्टिफिकेटसमेत प्राप्त गरेको छ । कलेजले विदेशका विभिन्न विश्वविद्यालयसँगको प्राविधिक तथा शैक्षिक सहकार्यमा अध्यापन गराउँदै आएको छ ।
त्यसैगरी राजधानीमा रहेको डब्लुएलसी कलेजले पनि फेसन तथा इन्टेरियर डिजाइनको ब्याचलरसम्मको कक्षा सञ्चालन गरिरहेको छ । फेसन डिजाइनका लागि बेलायतमा यो कलेजलाई प्रमुख मानिएको कलेजका काउन्सिलर एवं प्रबन्धक सुशील आचार्यले बताए ।
शिक्षापछिको रोजगार
नेपालमा फेसन डिजाइन अध्ययन पूरा गरेका करिब ६० प्रतिशत विद्यार्थी नेपाली चलचित्रमा प्रयोग हुने कपडा तथा अन्य फेसनका क्षेत्रमा काम गरिरहेका छन् । फेसन डिजाइन अध्ययनपछि विद्यार्थीहरू बुटिक, फेसन डिजाइनिङ, कोरियोग्राफीलगायत विभिन्न कम्पनीमा डिजाइनको रूपमा काम गर्ने अवसर पाउँछन् । तर, अन्य शिक्षाको तुलनामा यो महँगो र सहरकेन्द्रित भएकाले ग्रामीण क्षेत्रमा यसको पहँुच पुग्न सकेको छैन ।
फेसन डिजाइनका विधा
सिलाइकटाइ, ड्रफ्टिङ, कस्टुमर डिलिङलगायत विधामा अध्ययन गर्ने विद्यार्थी धेरै छन् । अचेल फेसन डिजाइनमा कार्यगत क्षमता वृद्धिका लागि भिजुअल कम्युनिकेसन, फेसन इलुस्ट्रेसन, फेसन कम्युनिकेसनलगायत विषयसमेत समावेश गरिएको पाइन्छ । कतिपय कलेजले फेसन शिक्षामा पूरै आमसञ्चार तथा पत्रकारितालाई नै एक विषयको रूपमा राखेका छन् ।
स्वरोजगारको सम्भावना छज्योती निरौलाविद्यार्थी, फेसन डिजाइन
म प्लस टु सकेर फेसन डिजाइन पढ्नै भनेर झापाबाट भक्तपुर आएर बसेकी छु । मलाई बच्चा बेलादेखि नै नयाँ लुगा लगाउने सोख एकदमै धेरै थियो । त्यसमा पनि नयाँ–नयाँ डिजाइनका लुगाको डिजाइन क्रिएसन गर्ने रहर अब केही महिनामै पूरा हुँदैछ । अहिले म इन्स्टिच्युटमा लुगा डिजाइनको तालिममा नै व्यस्त छु । ३ महिनापछि पढाइ सकेर अभिभावकको सहयोगमा साथीसँग मिलेर ‘क्लोथ डिजाइन स्टोर’ खोल्दैछु । आत्मविश्वास र मेहेनत भयो भने फेसन डिजाइन शिक्षा हासिल गरेपछि यो क्षेत्रमा रोजगारीको सम्भावना राम्रो छ । नेपालमा फेसनप्रति मानिसको चासो नरहे पनि हामीजस्ता विद्यार्थीले फेसन बजारलाई विस्तार गर्दै यसप्रति मानिसको चासो बढाउनुपर्छ । नेपालमा यसको बजार छैन भनेर अब त्यसै बस्नु हुँदैन ।
  फेसन शिक्षाको फेसन        