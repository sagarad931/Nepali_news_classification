
﻿दमौली, २७ माघ – तनहुँमा युवा तथा साना व्यवसायी स्वरोजगार कोषमार्फत ३ करोड ७८ लाख रुपैयाँ लगानी भएको छ । ४ वर्षको अवधिमा युवा तथा साना व्यवसायी स्वरोजगार कोष जिल्ला संयोजन तथा अनुगमन समिति तनहुँले उक्त रकम लगानी गरेको हो ।
तनहुँको क्षेत्र नम्बर १ र २ मा स्वरोजगार कार्यक्रम सञ्चालनमा छ । हालसम्म जिल्लामा विभिन्न बैंक तथा वित्तीय संस्थाबाट ५ करोड ४५ लाख सम्झौता भई ४ करोड २ लाख ५० हजार निकासा भएको र सोमध्ये ३ करोड ७८ लाख रुपैयाँ कर्जा लगानी भएको कोषका सदस्य सचिव वसन्त दरैले जानकारी दिए । उक्त कर्जाबाट १२१ महिला र १३४ पुरुष गरी ३८३ जना लाभान्वित भएका छन् ।
तनहुँमा स्वरोजगार कर्जा लगानीका लागि ६ वटा सहकारी संस्थाले स्वीकृति पाएका छन् । यसमध्ये आँबुखैरेनीस्थित आँधीमुल दुग्ध उत्पादक सहकारीले ५८ लाख, बन्दीपुर–१ स्थित हाम्रो बचत तथा ऋण सहकारीले ३५ लाख, भानु–६ स्थित भानु सामुदायिक विकास सहकारीले ५६ लाख ५० हजार, सतिस्वाँरा–२ स्थित साथ फलफूल तथा कृषि सहकारीले १८ लाख, व्यास–२ स्थित नविन उपभोक्ता सहकारीले ४० लाख र व्यास–२ स्थित लालीगुराँस बहुउद्देश्यीय सहकारीले ४५ लाख रुपैयाँ लगानी गरेको सदस्यसचिव दरैले जानकारी दिए ।
त्यस्तै स्वरोजगार कर्जा प्रवाह गर्ने जिम्मा पाएको राष्ट्रिय वाणिज्य बैंकले समेत ७५ लाख ५० हजार रुपैयाँ लगानी गरेको छ । त्यस्तै जिल्लास्थित ५ वटा दुग्ध उत्पादक सहकारी संघले पनि केन्द्रीय दुग्ध उत्पादक सहकारी संस्थासँग सम्झौता गरी स्वरोजगार कोषको रकम लगानी गरेका छन् । यसमध्ये व्यास–५ स्थित सेवर दुग्ध उत्पादक सहकारी, दुम्सी दुग्ध उत्पादक सहकारी, जामुने–७ स्थित म्याग्दे दुग्ध उत्पादक सहकारी, व्यास–१ स्थित चारकुने दुग्ध उत्पादक सहकारी र पुर्कोटस्थित प्रगति दुग्ध उत्पादक सहकारीले १०/१० लाख रुपैयाँ लगानी गरेका छन् ।
कोषमार्फत रकम लिएकाहरुले गाईपालन, व्यापार, कुखुरापालन, तरकारीखेतीमा लगानी गरेका छन् । लगानी गरेको रकमको सदुपयोग भए/नभएको बारेमा कोषले अनुगमनसमेत गरिरहेको दरैले जानकारी दिए । बेरोजगार युवाहरुलाई व्यवसायीकरण गरी आर्थिक समृद्धि हासिल गर्ने उद्देश्यका साथ सरकारले देशभर कोषमार्फत रकम लगानी गरिरहेको छ ।
  स्वरोजगार कोषमार्फत ४ वर्षमा पौने ४ करोड लगानी        