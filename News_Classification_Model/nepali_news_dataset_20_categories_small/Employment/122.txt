
﻿तीर्थराज बस्नेत
काठमाडौं, २० साउन । बुधबार प्रधानमन्त्रीमा निर्वाचित अध्यक्ष पुष्पकमल दाहाल प्रचण्डले राष्ट्रपतिबाट पद तथा गोपनीयताको सपथ लिनु केही घन्टा बाँकी रहँदा पनि माओवादी केन्द्रले अझै मन्त्रीको टुंगो लगाउन सकेको छैन ।
प्रचण्ड प्रधानमन्त्री हुने करिब पक्का भइसकेपछि डेढ साताअघिबाटै मन्त्री छान्ने रस्साकस्सी सुरु भएपनि विवाद मिलाउन नसक्दा मन्त्रीको टुंगो नलागेको हो ।
बिहीबार बिहान बसेको पार्टी हेडक्वार्टरको बैठकमा पनि मन्त्री छान्ने विषयमा नेताहरुबीच चर्काचर्की परेको थियो ।
माओवादी केन्द्रको हेडक्वार्टरका एक सदस्यले बताए अनुसार अहिले पार्टीभित्र सरकारमा क्षत्री बाहुनमात्रैलाई पठाउने कि जनजातिलाई पठाएर समावेशी बनाउने भन्नेबारेमा विवाद चुलिएको हो ।
‘हाम्रो सिद्धान्त समावेशी समानुपातिकमा आधारित छ । तर, पहिलो चरणमै क्षत्री बाहुनलाई मात्रै मन्त्री बनाएर सपथ खुवाउँदा राम्रो सन्देश जाँदैन’, उनले भने, ‘अहिले चर्चामा आएका नामहरु प्राय क्षत्री बाहुन नै भएकाले समावेशी बनाएर जाने कि यथावत राखेर जाने भन्नेमा विवाद बढेको हो ।’
बिहानको बैठकले महरालाई उपप्रधान तथा अर्थमन्त्री बनाउनेबारेमा लगभग सहमति जुटाएपनि अन्य दुईजनाकोबारेमा भने निचोड निकाल्न नसकेको हो ।
माओवादीबाट आजै प्रधानमन्त्री दाहालसहित तीनजना अरु मन्त्री सपथ लिने तयारी छ । बिहानको बैठकमा सहमति नजुटेपछि सहमति जुटाउन भन्दै हेडक्वार्टर बैठक पुनः बस्दैछ ।
ती हेडक्र्वाटर सदस्यका अनुसार अबको आधा घन्टामा सहमति जुटाएर सपथ लिन राष्ट्रपतिको कार्यालय शीत्तल निवासमा पठाइनेछ । माओवादी केन्द्रबाट पहिलो चरणमा महरासँगै राम कार्की र हितराज पाण्डेको नाम चर्चामा छ ।
  माओवादीमा क्षत्री बाहुन र जनजाति मन्त्रीबारे चर्काचर्की        