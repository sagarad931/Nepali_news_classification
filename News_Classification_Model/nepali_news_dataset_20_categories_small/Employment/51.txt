
﻿लोकबहादुर चापागाई
नयाँ दिल्ली, १ चैत – अन्तर्राष्ट्रिय मुद्रा कोष (आईएमएफ)को अग्रसरतामा एसियामा लगानीका सम्भावना पत्ता लगाउन सुरु भएको तीनदिने सम्मेलनमा एसियाका प्रमुख समस्याका रूपमा रोजगारी सिर्जना नहुनुलाई लिइएको छ । नेपालबाट पनि रोजगारी सिर्जना हुन नसकेकै कारण दैनिक १ हजार ५०० भन्दा बढी युवा कामको खोजीमा बिदेसिने गरेका छन् ।
आईएमएफका प्रबन्ध निर्देशक क्रिस्टिन लेगार्डले रोजगारी सिर्जना नहुँदा आयस्तर घट्दै जाने भएकाले जनजीवन कठिन हुने गरेको बताइन् । “रोजगारी सिर्जनामा ध्यान दिई असमानता न्यूनीकरणका लागि पूर्वाधार र मानव संसाधन विकासमा गरिने लगानी वृद्धिले नै समावेशी आर्थिक विकासको ढोका खुल्नेछ,” उनले भनिन्, “त्यसका लागि पुँजी प्रवाहको व्यवस्थापन, वित्तीय समावेशिता, जनसांख्यिक मुद्दा, महिला सशक्तीकरण र जलवायु परिवर्तनको असरलाई आत्मसात् गर्ने गरी नीति निर्माण हुनुपर्छ ।”
सबै मुलुक आ–आफ्ना समस्या हल गर्ने गरी नीति निर्माण तयार पारेर आर्थिक विकासमा अग्रसर हुनुपर्ने लेगार्डको भनाइ छ । “ठूला मुलुकका समस्या ठूलै हुन्छन्, साना मुलुकका समस्या सानै हुन्छन्,” उनले भनिन्, “तसर्थ आवश्यकताअनुसार लगानी आकर्षित गर्नेखालका नीति र व्यावसायिक वातावरण बनाउन सके कमविकसित मुलुकले पनि छिट्टै परिवर्तन महसुस गर्न पाउँछन् ।” बढ्दो अनिश्चित विश्व आर्थिक वातावरणमा एसियाको पनि मौद्रिक, वित्तीय र संरचनात्मक परिवर्तन नै चुनौतीका रूपमा रहेकाले विशेष सतर्कतासाथ अघि बढ्न एसियाली मुलुकलाई उनले आह्वान गरिन् ।
‘अघि बढ्दै एसिया, भविष्यका लागि लगानी (एड्भान्सिङ एसिया, इन्भेस्टिङ फर द फ्युचर)’ भन्ने नारासाथ शुक्रबारदेखि भारतको नयाँ दिल्लीमा सम्मेलन सुरु भएको थियो । सम्मेलन कुनै मुलुककेन्द्रित भएन तथा समग्र एसिया र त्यसमा पनि दक्षिण एसियाकेन्द्रित भएको थियो ।
आईएमएफको नेपाल, भारत र भुटान हेर्ने प्रतिनिधि थोमस जे. रिचार्डसनले नेपालको पूर्वाधार विकासका लागि एड्भान्सड एसियामा भएको छलफलबाट सिकेर अघि बढ्न सकिने बताए । “नेपालले उर्जा विशेषगरी जलविद्युत्मा जोड दिनुपर्छ,” कारोबारसँगको कुराकानीमा उनले भने, “जलविद्युत्मा लगानी गर्न विश्वका लगानीकर्ता तयार छन्, नेपाल सरकारले त्यसअनुरुपको वातावरण तयार गर्नुपर्छ ।” विदेशमा काम गर्न जाने कामदारलाई अवैतनिक राजदूतका रूपमा नेपालले उपयोग गर्नसके पर्यटनका लागि पनि अवसर प्राप्त हुने उनको भनाइ छ । शनिबार एसियाली विकास बैंकका अध्यक्ष ताकिहिको नकाओले पनि नेपालमा जलविद्युत्को प्रचुर सम्भावना भएकाले उत्पादन र प्रसारणमा लगानी गर्न आह्वान गरेका थिए ।
कार्यक्रममा भारतीय वित्तमन्त्री अरुण जेट्लीले दक्षिण एसिया अबको दशकमा रोजगारी सिर्जनाका हिसाबले अग्रपंक्तिमा रहने बताए । वित्त राज्यमन्त्री जयन्त सिन्हाले एसियाले वित्त र मौद्रिक नीति समन्वयकारी ढंगले अघि बढाएर दीर्घकालीन रूपमा गुणस्तरीय विकास गर्न सक्ने दाबी गरे । कार्यक्रमका सहभागीले एसियाका साझा समस्या समाधानमा ठूलो–सानो नभनीकन सबै मिलेर अघि बढ्नुपर्नेमा जोड दिएका थिए ।
आईएमएफ प्रमुख लेगार्डले दक्षिण एसियाली क्षेत्रीय तालिम र प्राविधिक सहयोग केन्द्रले नेपाल, बंगलादेश, भुटान, भारत, माल्दिभ्स र श्रीलंकाको विकासमा आवश्यक सहयोग गर्ने बताइन् । शनिबारमात्रै दक्षिण एसियाका लागि भारतमा केन्द्र राख्ने विषयमा आईएमएफ र भारतबीच सहमति भएको थियो । “एसियाले गरेको विकास र समृद्धिसँग मात्र यो सम्मेलन जोडिएको छैन, सम्पूर्ण रूपले संसारकै लागि महत्वपूर्ण छ,” उनले भनिन्, “नयाँ विचार र प्रविधिको पूर्ण उपयोग नै एसियाको समृद्धिका आधारशीला हुन् ।” आईएमएफ र विश्व बैंकको वार्षिक बैठक सन् २०१८ मा हुने जानकारी पनि उनले दिइन् ।
सम्मेलन अवधिभर एसियामा वृद्धिको प्रारुप, आयमा जनसांख्यिक र लैंगिक असमानता, पूर्वाधार विकासका लागि आवश्यक लगानीका लागि औपचारिक वित्तीय आवश्यकता, विकासोन्मुख मुलुकमा जलवायु परिवर्तन र आर्थिक लचकता, पुँजी प्रवाह व्यवस्थापन, समावेशी वृद्धिका लागि एसियाको आगामी दशकको चुनौतीजस्ता विषयमा गम्भीर बहस र छलफल भएको छ ।
एसियाली विकास बैंकका अध्यक्ष ताकिहिको नकाओ, बिल एन्ड मेलिन्डा गेट्स फाउन्डेसनबाट मेलिन्डा गेट्ससहित नेपाल, बंगलादेश, भुटान, भारत, माल्दिभ्स, श्रीलंका, जापान, चीन, फिलिपिन्स, इन्डोनेसिया, फिजी, मलेसिया, दक्षिण कोरियालगायत ३० भन्दा बढी मुलुकका सरकारी उच्च अधिकारी, केन्द्रीय बैंक र निजी क्षेत्रका प्रतिनिधि सम्मेलनमा सहभागी थिए ।
  बेरोजगारी र असमानता एसियाको दुस्मन        