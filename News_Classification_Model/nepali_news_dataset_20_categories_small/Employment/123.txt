
﻿काठमाडौं, २२ साउन । एक वर्षअघि चलेको मधेस आन्दोलनका क्रममा ज्यान गुमाएका र घाइते नागरिकहरुका परिवारलाई दिने भनिएको राहत रकम मधेसी मोर्चाका नेताहरुले आफ्नो पार्टीको खातामा हालिदिन माग गरेका छन् ।
शुक्रबार सिंहदरबारमा सरकारको नेतृत्व गरेको नेकपा माओवादी केन्द्र र अर्को सत्तारुढ दल नेपाली कांग्रेससँगको वार्ताका क्रममा मधेसी मोर्चाका नेताहरुले मधेस आन्दोलनमा मृत्यु भएका र घाइतेको उपचार खर्च पार्टीको खातामा हालिदिनुपर्ने शर्त अघि सारेका हुन् ।
आन्दोलनका क्रममा घाइते भएका पार्टीका कार्यकर्ता र सर्वसाधरणहरु स्थानीय नेताहरुमार्फत सम्पर्कमा आउने भएकाले सरकारले दिने रकम दलको खातामा हालिदिन मोर्चाका नेताहरुले माग गरेका हुन् ।
मोर्चाका नेताहरुले पार्टीको खातामा राहत आएपछि आफैँले वितरण गर्ने माग गरेपछि त्यसमा प्रधानमन्त्री पुष्पकमल दाहाल प्रचण्ड र कांग्रेस सभापति शेरबहादुर देउवाले सकारात्मक प्रतिक्रिया दिएका बैठकमा सहभागी मोर्चाका एक नेताको भनाइ छ।
प्रधानमन्त्री प्रचण्डले सकारात्मक प्रतिक्रिया दिएपछि पहिलो चरणमै मोर्चाका नेता उत्साहित भएका छन् । उनीहरुले कुरा सकारात्मक भएको भन्दै आफैंले राहत बाँड्ने बताइरहेका छन् ।
बैठकमा उपस्थित एक नेताका अनुसार मृतक र घाइतेको एकिन विवरण मधेसी मोर्चाका सदस्य दलहरुले संकलन गरेपछि रकम उपलब्ध गराउने सहमति दुई सत्तारुढ दलले गरेका हुन् ।
स्रोतका अनुसार दुई सत्तारुढ दल र मधेसी मोर्चाबीच हुने अर्को बैठकमा मधेस आन्दोलनमा घाइते भएकालाई ‘जिउँदो सहिद’ समेत गर्ने तयारी भएको छ।
यसअघि ओली सरकारले १० लाख रुपैयाँ दिइसकेको अवस्थामा शुक्रबारको मन्त्रिपरिषद् बैठकले मृतकका परिवारलाई फेरि एक हप्ताभित्र १० लाख रुपियाँ दिने निर्णय गरेको छ ।
सरकारले राहत दिनेबारे सहमति जनाइसकेको बताउँदै तराई मधेस सदभावना पार्टीका अध्यक्ष महेन्द्र राय यादवले एक सातासम्म निर्णय कार्यान्वयन नभएमा सरकारसँगको अविश्वास बढ्ने बताए ।
उनले पार्टी र नेताका खातामा पैसा नमागेको दाबी गरेपनि राहत दिने प्रक्रियामा दलहरुपनि सहभागी हुनुपर्ने प्रस्ताव गरेको बताए ।
घाइते र मृतकहरुबारेमा स्थानीय सरकार भन्दा बढी मधेसी दलहरुलाई थाहा हुने उनको जिकिर थियो । उनले अहिले पननि अहिले पनि करोडौं रुपैयाँ मेडिकलको बिल तिर्न बाँकी रहेको बताउँदै उनले त्यो तिर्न पनि दलहरु सहभागी हुनुपर्ने जिकिर गरे ।
‘आन्दोलनका क्रममा घाइतेको उपचार गर्दा लागेको करोडौंको बिल मेडिकलहरुमा बाँकी नै छ’, उनले भने, ‘घाइतेहरुले उपचारका लागि ऋण गरेका छन्, त्यो सबै हामीलाई थाहा भएकाले हामीमार्फत दिनुपर्छ भनेका हौं ।’
  मधेस आन्दोलनमा मृतक र घाइतेको पैसा पार्टीको खातामा !        