
﻿नेपालगन्ज, १० फागुन । बाँकेमा बिद्युतीय रिक्सा चल्न थालेपछि जिल्लाका करिब एक हजार बढी बेरोजगारले प्रत्यक्ष रोजगार पाएका छन् भने सोही पेशाबाट करिब १० हजार बढी मानिसहरुको जिविकोपार्जन भैरहेको छ ।
लगानीको अभावमा ब्यवसाय गर्न नसकेका र विदेश जानका लागि दिनरात दौडधुपमा ब्यस्त रहेका जिल्लाका अधिकांश बेरोजगार युवाले विद्युतीय रिक्सा चलाउन थालेपछि उनिहरुको आर्थिक संकट समाधान हुँदै गएको छ ।
चियाको पसल खोलेर जेनतेन जिविका चलाउँदै आएका नेपालगन्ज–१४ का नन्कु खाँले बिद्युतिय रिक्सा भाडामा लिएर चलाउन थालेपछि अहिले ५ जनाको परिवार पाल्न कुनै समस्या नभएको बताए ।
यसअघि बिहानदेखि बेलुकीसम्म चियाको पसलमा बसेर खासै कमाई नहुने गरेकोमा अहिले उनले मासिक कम्तीमा २५ हजार कमाउने गरेको जनाएका छन् ।
यस्तै दुई बर्षसम्म कतारमा मजदुरी गरेर फर्किए पनि केही बचाउन नसकेका नेपालगन्ज–११ का फारुक अहमदले ब्याट्रीबाट चल्ने रिक्सा किनेर चलाउन थालेपछि अहिले कम्तीमा ३० हजार रुपैया मासिक कमाउन सफल भएको बताउँछन् । उनले बन्द र हड्ताल भएको दिनमा त एकै दिनमा ३ देखि ४ हजार सम्म कमाइ हुने गरेको पनि बताए ।
सोही प्रकारले बिदेश जाने तयारी गरेर राहदानी बनाई भिसाको खोजीमा रहेका नेपालगन्ज–४ का दिपक गुप्ताले भाडामा लिएर ब्याट्रीबाट चल्ने रिक्सा चलाउन थालेपछि अहिले मासिक २० देखि २५ हजार रुपैया कमाई रहेको बताएका छन् ।
कामनै नभएको बेला यो रिक्सा आफ्ना लागि वरदान सावित भएको उनको भनाई छ ।
आम्दानी राम्रो हुन थालेपछि अहिले दिनदिनै सो रिक्सा खरिद गर्ने वा भाडामा लिएर चलाउनेहरु बढ्दै गएका छन् ।
बिद्युतीय रिक्सामा चढ्नेहरु बढ्दै गएपछि जिल्लाका हजार बढी बेरोजगारले त्यसमा प्रत्यक्ष रोजगार पाएको नेपालगन्ज ब्याट्री रिक्सा एशोसिएनले जनाएको छ ।
नेपालगन्ज ब्याट्री रिक्सा एशोसिएनका अध्यक्ष राजकिशोर मिश्रले अहिले विद्युतीय रिक्सा बेरोजगार र उनको परिवारको जीवन धान्ने माध्यम बनेको बताए ।
काम नपाएर त्यसै घरमा बसेका अधिकांश युवाहरुले रिक्सा मार्फत रोजगारी पाएपछि उनिहरु काममा लागेका छन् ।
सयौं परिवारको रोजगारको माध्यम बन्दै गएको विद्युतीय रिक्सालाई सहज रुपमा सबैले पाउन सक्ने वातावरण बनाउन सरकारले बैंकबाट न्यून ब्याजमा बिना धितो ऋण दिलाउने ब्यबस्था मिलाउनु पर्ने अधिकांश निम्न वर्गका सर्वसाधारणको माग छ ।
  विद्युतीय रिक्साबाट बाँकेका एक हजार बढी युवा रोजगार        