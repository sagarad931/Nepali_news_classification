
﻿कारोबार संवाददाता
काठमाडौं, ९ असार
गैरआवासीय नेपाली संघ (एनआरएनए)ले वैदेशिक रोजगारीमा गएका नेपाली कामदारको आम्दानीलाई उच्च प्रतिफल दिने गरी बेग्लै सञ्चयकोष स्थापना गर्न सुझाव दिएको छ । वैदेशिक रोजगारीबाट आर्जित रेमिट्यान्स उत्पादनमूलक क्षेत्रमा खर्च नभई दैनिक उपभोगमा सीमित रहेको भन्दै संघले सञ्चयकोष स्थापना गरी उनीहरूको सानो–सानो बचतलाई एकीकृत रूपमा उत्पादनमूलक क्षेत्रमा लगाउन सुझाव दिएको हो ।
कर्मचारी सञ्चयकोष र गैरआवासीय नेपाली संघबीच बुधबार ललितपुरमा भएको छलफलमा संघका अध्यक्ष शेष घलेले बेग्लै कोष स्थापना प्रभावकारी हुने बताए । “कर्मचारी सञ्चयकोषले लामो समयदेखि आफ्नो विश्वसनीयतालाई सावित गर्दै आएको छ, कोषले नै वैदेशिक रोजगारीका लागि बेग्लै कोष सञ्चालन गर्न सके ठूलो लगानी भित्रिने सम्भावना छ,” उनले भने, “तर, साविकका कर्मचारी बचतकर्ताकै कोषमा मिसाउनु राम्रो हुँदैन, किनभने दुईथरी बचतकर्ताको रुचि र उदेश्य फरक–फरक हुन्छ ।”
वैदेशिक रोजगारीबाट आर्जित रेमिट्यान्स बचत गर्ने कार्यक्रम ल्याउने रुचि देखाएकोमा कोषलाई धन्यवाद दिँदै अध्यक्ष घलेले त्यसको प्रभावकारी कार्यान्वयनका लागि एनआरएनएले हातेमालो गर्नेसमेत प्रतिबद्धता जनाए । यसका लागि ऐन तथा नियमावलीमा स्पष्ट प्रावधानको व्यवस्था हुनुपर्ने अध्यक्ष घलेको सुझाव थियो ।
सो अवसरमा कोषका मुख्य प्रशासक कृष्णप्रसाद आचार्यले कोषको हालको अवस्था र सामथ्र्यबारे जानकारी दिँदै वैदेशिक रोजगारीमा आर्जित रेमिट्यान्सलाई प्रतिफलयुक्त लगानीमा रूपान्तर गर्न कोष अग्रसर रहेको बताए । हाल साढे ५ लाख कर्मचारी बचतकर्ताको २२५ अर्ब रुपैया“ कोषमा रहेको जानकारी दिँदै उनले त्यसको ६० प्रतिशत रकम बचतकर्तालाई ऋण तथा सापटीमा दिइएको जानकारी दिए । बचत रकमबाट  कोषले चारवटा जलविद्युत् परियोजनामा लागानी गरेको उनले बताए । लाखौं नेपालीहरू वैदेशिक रोजगारीमा रहेको र त्यहा“ आर्जित रकम हाल उत्पादनमूलक क्षेत्रमा लगाउन सकिने प्रवल सम्भावना रहेको आचार्यले बताए । “एनआएनएसँग सहकार्य गरेर कोष निर्माण र त्यसलाई उच्च प्रतिफलयुक्त क्षेत्रमा लगानी गर्ने कोषको चाहना छ,” उनले भने, सञ्चयकोषले यसको तयारी थालिसकेको छ ।” उनले त्यसका लागि तत्कालै दुवै संस्थाबीच समझदारीपत्रमा हस्ताक्षर गरेर अगाडि बढ्नुपर्ने बताए ।
कोषका अन्य उच्च अधिकारीसमेत सम्मिलित सो छलफलमा वैदेशिक रोजगारीमा रहेका नेपालीहरूको बचत संकलन र लगानीका प्रक्रिया तथा कार्यविधिबारे विस्तृतमा छलफल भएको थियो । संघ र कोषबीच हुन लागेको समझदारी र त्यसमा समावेश गरिने बुँदाका विषयमा समेत विस्तृत छलफल भएको थियो ।
छलफलमा संघका तर्फबाट अध्यक्ष घले, अमेरिका क्षेत्रका क्षेत्रीय संयोजक सोनाम लामा, युवा उपसंयोजक लोकराज शर्मा, सल्लाहकारहरू गणेश गुरुङ, नवराज गुरुङ, एनसीसी बहराइन पूर्वअध्यक्ष श्याम तामाङ, एनसिसि मलेसियाका महासचिव सुन्दर आले र सचिव सुभद्रा लिङदेन र सचिवालयका कार्यकारी निर्देशकको सहभागिता थियो । प्रस्तावित सम्झौतापत्रका प्राविधिक तथा कानुनी पक्षहरूको विश्लेषण गरी छिट्टै सम्झौतापत्रमा हस्ताक्षर गर्ने सहमति भएको छ ।
  वैदेशिक रोजगारका लागि बेग्लै सञ्चयकोष बनाउन एनआरएनएको सुझाव        