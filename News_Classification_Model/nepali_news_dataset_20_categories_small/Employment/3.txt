
﻿वीरेन्द्र ओली/जगन्नाथ दुलाल
काठमाडौं । नेपालको अर्थतन्त्रमा महत्वपूर्ण योगदान पु¥याउँदै आएको क्षेत्र हो, वैदेशिक रोजगार । मुलुकमा बढ्दो बेरोजगारीका कारण अवसर खोज्दै बिदेसिनु नेपाली युवाको नियति नै बनेको छ ।
तर, सुन्दर सपना बोकेर विदेशी भूमिमा श्रम खर्चिन पुग्ने उनीहरुले अवसरमात्र पाउँदैनन्, जोखिम पनि उत्तिकै झेलिरहेका छन् । वैदेशिक रोजगार प्रवद्र्धन बोर्डको पछिल्लो ७ वर्षको तथ्यांकले पनि वैदेशिक रोजगारी कति असुरक्षित छ भन्ने देखाउँछ ।
वैदेशिक रोजगारीमा पछिल्लो ७ वर्षमा ४ हजारभन्दा बढीले ज्यान गुमाएका छन् । वैदेशिक रोजगार प्रवद्र्धन बोर्डका अनुसार वैधानिक रूपमा श्रमस्वीकृित लिएर गएका कामदारको मात्र ७ वर्षमा ४ हजार ४४२ जनाको मृत्यु भएको छ ।
सरकारले श्रमस्वीकृति लिई विदेश भएका कामदारको मात्र क्षतिपूर्ति दिने गरेको विभागका निर्देशक शिवराम पोखरेलले बताए । “अवैधानिक रूपमा रोजगारीको सिलसिलामा मृत्यु भएका कामदारको क्षतिपूर्ति दिने व्यवस्था छैन,” उनले भने । अवैधानिक रूपमा गई मृत्यु हुने कामदारको संख्या पनि धेरै रहेको पोखरेलको भनाइ छ ।
यसरी मृत्यु हुने तथ्याङंक बोर्डको स्थापना भएपछि आर्थिक वर्ष ०६५÷०६६ देखि चालू आर्थिक वर्षको भदौसम्मको हो । सरकारले वैदेशक रोजगार ऐन ०६४ ल्याएपछि विदेशमा मृत्यु हुने कामदारको क्षतिपूर्ति दिन थालेको हो । वैदेशिक रोजगारीको सिलसिलामा मृत्यु हुनेमा ९९ प्रतिशत खाडी मुलुक गएका कामदार छन् । हाल नेपालबाट वैदेशिक रोजगारीका लागि ११० देशमा जान सरकाले खुला गरेको छ ।
धेरैजसो नेपाली कामदार मलेसिया, साउदी अरब, कतार, यूएईलगायत मध्यपूर्वका देशमा छन् । त्यहाँ निर्माण, उत्पादन क्षेत्र र घरेलु कामजस्ता न्यून सीप भएका क्षेत्रका काममा नेपाली श्रमिक श्रम बेचिरहेका छन् । मौसमका हिसाबले नेपालभन्दा धेरै गर्मी हुने ती देशमा केही कामदारको भने त्यहाँको वातावरणमा घुलमिल हुन नसक्दा ज्यान जाने गरेको छ ।
त्यस्तै विदेशमा काम गर्न जाने धेरैजसो कामदारको मृत्यु हृदयाघात, ट्राफिक दुर्घटना, आत्महत्या, असुरक्षित कार्य स्थललगायत कारणले हुने गरेको विभागका निर्देशक पोखरेलले बताए । खाडी मुलुकमा अत्यन्तै तातो हुने भएकाले राति सुत्दा एसी लगाउँदा धेरैको ज्यान जाने गरेको उनी बताउँछन् ।
रोजगारीको सिलसिलामा सबैभन्दा धेरै कामदारको मृत्यु गत आर्थिक वर्षमा भएको छ । गत वर्षमात्रै १ हजार ३ जनाको मृत्यु भएको छ । वैदेशक रोजगारीमा मृत्यु हुने कामदारको संख्या हरेक वर्ष बढ्दै गएको छ । यसरी मृत्यु हुनेमा अधिकांश पुरुष छन् । वैदेशिक रोजगारीमा जाने नेपालीहरूको संख्या बढेसँगै मृत्यु हुनेको संख्या पनि बढेको छ ।
दशकअघिको तथ्यांक हेर्ने हो भने करिब ५५ हजार नेपाली वैदेशिक रोजगारीमा गएका थिए । तर, अहिले औसतमा दैनिक १५ सय नेपाली अवसर खोज्दै अन्तर्राष्ट्रिय श्रम बजारमा जाने गरेका छन् । वैधानिक र अवैधानिक बाटो हुँदै बिदेसिनेको संख्या वार्षिक करिब ६ लाख रहेको अनुमान छ । खाडी मुलुकमा मात्र करिब ४० लाख नेपाली श्रम बेचिरहेका छन् ।
वैदेशिक रोजगारीमा गएकाहरुले नेपालको अर्थतन्त्रमा उल्लेखनीय योगदान पु¥याउँदै आएका छन् । देशको अर्थतन्त्र (कुल गार्हस्थ्य उत्पादन)मा रेमिट्यान्सको योगदान २५ प्रतिशतभन्दा बढी छ । धेरै नेपाली परिवारका लागि दैनिक आवश्यकता पूरा गर्न र भविष्यमा सुखी जीवन बिताउने लक्ष्य राखेर बिदेसिने गर्छन् ।
विदेशमा रहँदा मुलुकको अर्थतन्त्रमा योगदान गर्ने तीनै श्रमिकको निधन भएमा सरकारले क्षतिपूर्ति उपलब्ध गराउने गर्छ । वैदेशिक रोजगारीमा गएका कामदारको मृत्यु भएमा एकमुष्ट रूपमा ३ लाख रुपैयाँ दिने व्यवस्था छ । पीडित परिवारले बोर्ड र बिमाबाट गरी ५ लाख रुपैयाँ पाउँछन् ।
मृत्यु भएमा नजिकको नाता पर्ने श्रीमती भए श्रीमती वा छोराछोरीलाई रकम उपलब्ध गराइन्छ । अविवाहित भएमा आमा वा बाबुले क्षतिपूर्ति पाउने व्यवस्था छ । घाइते भएका कामदारलाई घाइतेको प्रकृतिअनुसार क्षतिपूर्ति दिने व्यवस्था छ । सतप्रतिशत घाइते भएका कामदारलाई मृत्युसरह नै मानी ३ लाख रुपैयाँ उपलब्ध गराइन्छ । यसका लागि घाइतेले चेकजाँच गरेका प्रमाणपत्रका साथै बिरामी स्वयं उपस्थित हुनुपर्छ । तर, अवैधानिक बाटो हुँदै बिदेसिएका कामदारले भने सरकारका तर्फबाट यस्तो क्षतिपूर्ति पाउँदैनन् ।
विदेश जाँदा वैध बाटोबाट जान र आफूले काम गर्ने ठाउँ र कार्यस्थलबारे बुझेर बिदेसिए यस्तो जोखिम केही भए पनि कम हुन्छ । बिदेसिनुअघि यस्ता कुरामा ध्यान दिन वैदेशिक रोजगारसँग सम्बन्धित संघ–संस्थाहरुले आग्रह गर्दै आएका छन् ।
जोखिम घटाउन एनआरएनको एप
यसैबीच गैरआवासीय नेपाली संघले वैदेशिक रोजगारीमा नेपालीलाई ठगिनबाट जोगाउने उद्देश्यले मोबाइल एप निर्माण गर्ने भएको छ । पर्याप्त सूचनाको अभावमा नेपाली कामदारमाथि शोषणको सुरुवात नेपालबाटै हुने गरेको ठहर गर्दै संघले अत्यावश्यक सूचना प्रवाह गर्न मोबाइल एप निर्माण गर्न लागेको हो ।
एप निर्माणका लागि गैरआवासीय नेपाली संघ र एसिया फाउन्डेसनबीच सम्झौतापत्रमा हस्ताक्षर भइसकेको छ । संघका तर्फबाट अध्यक्ष शेष घले तथा फाउन्डेसनका तर्फबाट निमित्त कन्ट्री रिप्रिजेन्टेटिभ एडवार्ड ¥यान्डरसनले सम्झौतापत्रमा हस्ताक्षर गरेका हुन् । परियोजनाका लागि पहिलो चरणमा ३१ लाख रुपैयाँ विनियोजन गरिएको छ । यसमध्ये झन्डै २२ लाख रुपैयाँ एप निर्माणमा खर्च गरिनेछ भने बाँकी रकम एपबारे सूचना प्रवाह प्रवाहमा खर्च गरिनेछ ।
फाउन्डेसन र संघबीच भएको सम्झौताअनुसार आगामी ६ महिनाभित्रमा एप निर्माण गरी प्रवद्र्धन गरिनेछ । गैरआवासीय नेपाली संघले मोबाइल एपमा राखिने अत्यावश्यक सूचना उपलब्ध गराउनुका साथै आफ्नो सञ्जालमार्फत् प्रवद्र्धनसमेत गर्ने जनाएको छ । संघका अध्यक्ष शेष घलेले वैदेशिक रोजगारीका क्षेत्रमा देखिएका समस्या समाधानका लागि यो निकै महत्वपूर्ण हुने विश्वास व्यक्त गरेका छन् ।
आर्थिक वर्ष     मृत्यु हुने कामदार संख्या
०६५/०६६     ९०
०६६/०६७    ४१८
०६७/०६८    ५४९
०६८/०६९    ६४६
०६९/०७०    ७१३
०७०/०७१    ८८८
०७१/०७२    १,००३
चालू आवको भदौ २१ सम्ममा     १३५ जनास्रोत:वैदेशिक रोजगार प्रवद्र्धन बोर्ड
  असुरक्षित वैदेशिक रोजगार, ७ वर्षमा ४ हजारले ज्यान गुमाए        