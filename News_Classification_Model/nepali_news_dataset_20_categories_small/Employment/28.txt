
﻿यूएई, १४  माघ – वैदेशिक रोजगारीका लागि उत्कृष्ट गन्तव्य मानिने युनाइटेड अरब इमिरेट्स (यूएई) पछिल्लो समय लगानी गर्नेका लागि पनि आकर्षक क्षेत्र मानिन थालेको छ । नेपालबाट सिधै लगानी ल्याउन असम्भव रहे पनि यहाँ आफैं कमाएर व्यवसाय सुरु गर्न गाह्रो छैन । नेपालका ठूला व्यवसायीले मात्र नभई मध्यमस्तरका व्यवसायीसमेत यूएइमा अहिले अवसर खोजिरहेका छन् । नेपाली व्यवसायीको संख्या बढेसँगै उनीहरू संगठित हुन थालेका छन् र उनीहरूकै पहलमा ‘नेपाल बिजनेस काउन्सिल’ विधिवत् दर्ता भएको छ ।
नेपालीले ठूला उद्योगभन्दा मध्यमस्तरका व्यवसायमा हात हालेका छन् । विशेषतः रेस्टुराँ, ट्राभल एजेन्सी, ब्युटी पार्लर तथा सूचना प्रविधि, टेलरिङ, म्यानपावर, कन्स्ट्रक्सन, मोबाइल पसल, सपिङ सेन्टरलगायतमा पनि नेपाली व्यवसायीले लगानी गरेका छन् । ५ लाख नेपाली रहेको यूएईमा सञ्चालित साना र मध्यम व्यवसायका ग्राहक पनि नेपाली नै हुन् । प्रायःले आफ्नो अनुभव र पेसालाई नै व्यवसायमा परिणत गरेको नेपाल बिजनेस काउन्सिलका कोषाध्यक्ष एकेन्द्रबहादुर थापा बताउँछन् ।
थापाका अनुसार नेपालीका लागि यहाँ व्यवसायमा प्रशस्तै सम्भावना छन् । “विशेषगरी मनी एक्सचेन्ज, सपिङ सेन्टर तथा सुपर मार्केट र ग्रोसरीलगायतका क्षेत्रमा असीमित अवसर छन्,” उनी भन्छन्, “नेपालमा जस्तो बाहिर समस्या छैन, तर मेहनत र प्रतिस्पर्धा त गर्नैपर्छ ।” अहिलेसम्म नेपाली उपभोक्तामाझ सीमित व्यवसायको दायरा विस्तार गर्नुपर्ने बेला भइसकेको उनले बताए ।
नेपालीहरूले विभिन्न सीप सिकेर तथा दक्ष जनशक्तिद्वारा सेवामूलक व्यवसाय गर्न सक्ने उनको भनाइ छ । “यहाँ विभिन्न अवसर छन्, संसारका सबै देशका नागरिकले प्रतिस्पर्धा गरिरहेका छन् भने नेपालीले नसक्ने भन्ने प्रश्नै छैन,” उनी भन्छन्, “अहिलेसम्म प्रायः इन्डियनहरू यहाँ व्यावसायिक रूपमा अगाडि देखिन्छन्, त्यसैले नेपालीले पनि उनीहरूबाट केही सिक्नुपर्छ ।” तर, पछिलो समयमा हप्तैपिच्छे खुल्न लागेका नेपालीका व्यवसायबाट अबका केही वर्षमा यूएईमा पनि प्रशस्त नेपाली व्यवसायी भेटिने संकेत देखापरेको छ ।
कानुनलाई पहिलो प्राथमिकता दिने यूएईमा त्यत्तिकै व्यवसाय सुरु भने गर्न सकिन्न । यहाँका केही नियम र कानुन अलि जटिल प्रकृतिका छन् । कुनै पनि व्यवसाय सुरु गर्न यहाँको स्थानीयको साथ लिन जरुरी हुन्छ, त्यसलाई स्पोन्सर भनिन्छ । स्थानीय व्यक्तिको सहमतिबिना यहाँ व्यवसाय सुरु गर्न सकिँदैन ।
कानुनी रुपमा उसको हक ५१ प्रतिशत हुन्छ भने बाह्य लगानीकर्ताको सीमा ४९ प्रतिशतमात्रै हुन्छ । यसमा कागजात मिलाएर मासिक निश्चित रकम दिने मौखिक सहमतिमै स्थानीयलाई पैसा दिएर राख्ने गरेको पाइन्छ । स्थानीयको अधिकार धेरै भए पनि अहिलेसम्म उनीहरूले सम्झौता नै उल्लंघन गरेर व्यवसाय आफ्नो नाममा पारेको भने पाइएको छैन । यसरी स्थानीय साझेदारको टुंगो लागेपछि बल्ल व्यवसाय दर्ता प्रक्रिया सुरु हुन्छ ।
यूएई सरकारका निकायमा कम्पनी दर्ता गर्नुपर्छ । कम्पनीको नाम अरबी र अंगेजी दुवैमा अर्थ आउनेखालको हुनुपर्छ । नामको काम सकिएपछि कार्यालय खोज्ने काम सुरु हुन्छ । कार्यालय तयार भएपछि घरधनीसँग सम्झौता हुन्छ । त्यो सम्झौता पत्रलाई ‘टेनेन्सी’ भनिन्छ । टेनेन्सी लिएर कार्यालय पुगेपछि यहाँको सरकारले ६ महिनाको अस्थायी लाइसेन्स प्रदान गर्छ ।
अस्थायी लाइसेन्स भएपछि काम सुरु गर्न सकिन्छ । लाइसेन्स प्राप्त भएको ६ महिनाभित्रमा यहाँको सरकारले अफिस चेक गरेपछि सबै कुराको तयारी पूरा भएको र यहाँको नियमअनुसार चलेको खण्डमा उक्त लाइसेन्सले बल्ल सरकारी मान्यता पाउँछ । यसरी पूर्ण विधि पूरा गरी सञ्चालन गरिएको व्यवसायमा आवश्यक बैंक ऋणदेखि अन्य व्यवस्थापनका लागि लाइसेन्सको महत्वपूर्ण भूमिका रहन्छ । लाइसेन्स भएपछि ऋणका लागि कुनै अचल धितो आवश्यकता पर्दैन । यसरी यूएईमा थोरै लगानीपछि पनि मेहनत र परिश्रम गरेको खण्डमा राम्रो आम्दानी गर्न सकिन्छ ।
  यूएईमा रोजगारीपछि व्यवसायको अवसर        