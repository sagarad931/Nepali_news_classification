
﻿गोपाल संग्रौला
काठमाडौं, २६ फागुन – दलालको फन्दामा परेर घरेलु कामदारका लागि गुपचुप रूपमा विदेश जाने हजारौं नेपाली महिला साहुको घरमा वर्षौंदेखि गुमनाम छन् । कति नेपाली महिला विदेशीको घरमा गुमनाम छन् ? तिनीहरूको अवस्था कस्तो छ ? यसबारे न परिवारका सदस्यलाई थाहा छ, न त सरकारलाई नै ।
वैधानिक रूपमा श्रमस्वीकृति लिएर रोजगारीमा गएका महिलाबाहेक सरकारसँग अरुको तथ्यांक नै छैन । अनौपचारिक तथा उद्धारमा सहयोग गरिरहेको एउटामात्र संस्थाको तथ्यांक हेर्न हो भने विदेशमा नेपाली महिलाको अवस्था भयावह रहेको बुझ्न सकिन्छ । वैदेशिक रोजगार प्रवद्र्धन बोर्डमा आफन्तको खोजीका लागि निवेदन नदिएसम्म सरकारलाई विदेशमा समस्यामा परेका महिलाको जानकारी नै हुँदैन ।
पौरखी नेपालले मात्र विगत ७ वर्षमा १ हजार ६५५ जना महिलालाई एयरपोर्टबाट नै सहयोग गर्नुपर्ने अवस्थामा उद्धार गरी ल्याएको छ । एउटा प्लास्टिकको हाते झोला बोकेर त्रिभुवन अन्तर्राष्ट्रिय विमानस्थलको आगमन विभागमा पर्खेर बस्नु उद्धारमा खटिने संस्थाको अचेल दिनचर्या नै बन्ने गरेको छ । यसरी आपत्मा परेर दैनिक विमानस्थलमा आउने महिला हुने गरेका छन् ।
कसरी फस्छन् नेपाली महिला ?
महिलाको विदेश जाने मोहको योजना गाउँमा नै गोप्य रूपमा बन्छ । गोप्यताको फाइदा उठाउँदै दलालले घरबाट नै ठग्न सुरु गर्छन् । यसरी म्यानपावर कम्पनीमा आउन नसक्ने महिलालाई दलालले विभिन्न प्रलोभन देखाएर गुपचुप रूपमा नै विदेश पठाउँछन् । नेपाली महिलाको गुपचुप विदेश जाने योजनासँगै ठगी शृंखलासमेत सुरु हुने गरेको छ । सरकारी नियमअनुसार घरेलु कामदारका रूपमा नेपाली महिलालाई विदेश पठाउँदा टिकट तथा भिसा शुल्क लाग्दैन । यति कुराको समेत हेक्का हुँदैन लुकेर भारतबाट जाने महिलालाई ।
तुलसीपुर, दाङकी ३२ वर्षीया रमा चौधरी भारतको बाटो भएर अवैधानिक रूपमा कुवेत गएर बेपत्ता भएकी छन् । रमाका श्रीमान् श्रीमतीको खोजी गरिदिन हारगुहार गर्दै राजधानी आएका छन् । रमा विदेशमा हराउने हजारौं नेपाली महिलाकी प्रतिनिधिपात्रमात्रै हुन् । उनका श्रीमान् अहिले उनलाई खोज्न सहयोग माग्दै वैदेशिक रोजगार प्रवद्र्धन बोर्डमा आएका छन् । नेपाली महिलाहरू विदेशमा समस्या पर्दा सहयोग पाउने स्थान थाहा नभएर विशेषगरी शारीरिक, मानसिक तथा श्रम शोषणमा पर्ने गरेका छन् ।
विदेशमा आपत्मा परेका नेपाली महिलाको उद्धारमा स्वदेश तथा विदेशमा धेरै निकायले सहयोगका लागि काम गरिरहेको भए पनि वैधानिक तरिकाले गएका बाहेकका महिलाको खोजीमा कठिनाइ हुने गरेको छ । अवैधानिक तरिकाले भारतको हवाई मार्गबाट श्रमस्वीकृति नगरी जाने महिलाको कार्यस्थल र जिम्मा लिने व्यक्तिको सम्पर्क नहुने भएकाले उद्धारमा समस्या आउने गरेको पौरखी नेपालकी अध्यक्ष मञ्जु गुरुङको भनाइ छ । विदेशमा आपत्मा परेका नेपाली महिलाको उद्धार सहयोगमा विदेशस्थित कूटनीतिक नियोग, एनआरएन, विदेशमा रहेका नेपाली संघ–संस्था, नेपाली कामदार तथा स्वदेशमा वैदेशिक रोजगार प्रवद्र्धन बोर्ड, माइती नेपाल, पौरखी नेपाल, यूएन वुमनलगायत संघ–संस्थाले काम गरिरहेका छन् ।
कति छन् विदेशमा महिला
श्रम आप्रवासन विश्वव्यापी क्रियाकलाप हो । अहिले नेपालबाट दैनिक करिब १ हजार युवा रोजगारीका लागि बिदेसिइरहेका छन् । वैदेशिक रोजगारी कसैका लागि अवसर बन्छ त कसैका लागि दुःखद अनुभव । कोही अवसरको खोजी र सीप सिक्नका लागि विदेश जान्छन् त कोही स्वदेशमा कुनै विकल्प नदेखेर ।
नेपालीहरू वैदेशिक रोजगारीमा जाने चलन नयाँ होइन । तर, यसलाई व्यवस्थित बनाउने प्रयास भने लामो समयसम्म भएको देखिँदैन । सरकारले ०५० सालदेखिमात्रै वैदेशिक रोजगारीमा जाने नेपालीको तथ्यांक राख्न थालेको हो । वैदेशिक रोजगार विभागका अनुसार आर्थिक वर्ष ०५०/५१ देखि ०७१/७२ सम्ममा वैधानिक रूपमा वैदेशिक रोजगारीमा जाने नेपालीको संख्या ३९ लाख ७४ हजार ८७० पुगेको छ ।
यसमध्ये पुरुष ३८ लाख ३१ हजार ७२४ र महिला १ लाख ४३ हजार १४६ छन् । विदेशमा रहेका कामदारले रेमिट्यान्सको रूपमा पठाउने रकमले नेपालको अर्थतन्त्रमा ठूलै भरथेग गरेको जानकारहरु बताउँछन् । ठूलो संख्यामा अवैध बाटोबाट जाने गरेको हुँदा विदेशमा रहेका महिला कामदारको संख्या १० देखि ११ प्रतिशतसम्म रहेको आप्रवासनमा संलग्न संस्था र विज्ञको अनुमान छ ।
वैदेशिक रोजगारीका लागि जाने अधिकांश महिला कामदार घरेलु कामदारका रूपमा जाने गरेका छन् भने केही सफाइको कामका लागि जान्छन् । वैदेशिक रोजगारीमा महिला कामदारको संख्या बढ्नुको मुख्य कारण अन्तर्राष्ट्रिय श्रम बजार सुरक्षित र आकर्षक भएर मात्र होइन । नेपालमा रोजगारीका अवसर न्यून हुनुका साथै कम तुलनात्मक लाभ पनि अर्को कारण हो ।
वैदेशिक रोजगारीका लागि खासगरी घरेलु काममा गएका महिलाहरूले अत्यधिक कामको चाप, मानसिक पीडा, शारीरिक हिंसा, कुटपिट, अमर्यादित काम र व्यवहार, तलब नपाउने तथा यौनजन्य दुव्र्यवहारजस्ता समस्या छन् । यतिमात्र होइन, संगठित क्षेत्रमा क्लिनरको भिसामा लगेर घरेलु काममा लगाउने प्रवृत्ति पनि बढेको छ । यूएन वुमनकी रणनीतिक साझेदार विशेषज्ञ शरु जोशी श्रेष्ठ घरको कामका लागि विदेश जाने महिला कठोर नियमकानुन भएको खाडी राष्ट्रमा चाहेर पनि सुरक्षित हुन नसकेको बताउँछिन् ।
विदेशमा आपत्मा परी नेपाल फर्काएर त्रिभुवन अन्तर्राष्ट्रिय विमानस्थलमा बेखर्ची भएका महिलाको सहयोगमा काम गर्दै आइरहेको पौरखी नेपालले हालसम्म १ हजार ६५५ भन्दा बढी महिलाको उद्धार गरिसकेको छ । संस्थाले आवास, खाना, परिवारिक सम्पर्क, स्वास्थ्य उपचार, मानसिक उपचार, सुरक्षित गर्भपतन, मनोसामाजिक विमर्श, यातायात खर्च, सुरक्षित सुत्केरी, आवश्यकताअनुसार अरु ठाउँमा सिफारिससहित सहयोग गर्दै आइरहेको छ ।
७ वर्षको तथ्यांक हेर्ने हो भने ७६ जना महिलाले विभिन्न कारणले विदेशी भूमिमा मानसिक सन्तुलन नै गुमाउने गरी पीडा भोगेका छन् । त्यसैगरी ४८ जना महिलालाई तत्काल उपचार गर्नुपर्ने अवस्थामा एयरपोर्टबाट उद्धार गरी पौरखीले सेल्टर दिएको थियो भने १७ जना महिलाको साथमा बाबुको पहिचान भएका बच्चासहित उद्धार गरिएको थियो । कतिपय महिला नेपालबाट नै गर्भवती भएर वैदेशिक रोजगारीमा जाने गरेका छन् भने केही विदेशमा बलात्कारको सिकार भएर गर्भवती हुने गरेका छन् ।
खाडी राष्ट्रमा विवाह नगरी गर्भवती हुनुलाई कानुनविपरीत मानिन्छ । अहिले पनि विवाह नगरी आमा भएका सयौं नेपाली महिला खाडी राष्ट्रका विभिन्न जेलमा बन्दी जीवन बिताइरहेका छन् । महिलाको उद्धारमा कार्यरत एउटामात्र संस्थाको तथ्यांक हेर्ने हो भने विगत ७ वर्षमा २९ महिला गर्भवती भएकै कारण नेपाल फर्काइएका छन् । यसरी सम्पर्कमा नआउने महिलाको संख्या योभन्दा बढी पनि रहेको हुनसक्छ ।
विदेशमा के छन् समस्या ?
पौरखी नेपालकी अध्यक्ष गुरुङ सम्झौताभन्दा बढी समय काम गर्नुपरेको बिदेसिएका नेपाली महिलाको प्रमुख समस्या रहेको बताउँछिन् । घरायसी काममा गएका महिलाले बढी यो समस्या भोग्नुपरेको उनको अनुभव छ । त्यसैगरी स्वदेशमा अनिवार्य लिनुपर्ने आधारभुत तालिम नदिएका कारण काम गर्न नजानेर पनि धेरै महिलाले शारीरिक तथा मानसिक शोषण भोगिरहेका छन् । काम गर्ने शैली, कामका लागि राखिएका उपकरण तथा मेसिन चलाउन नजान्दा समेत धेरै नेपालीले समस्या भोग्नुपरेको छ । नेपालमा नै तालिम लिएर गए यो समस्या कम हुने सम्भावना रहन्छ । यसैगरी व्यक्तिगत भिसामा विदेश जाने महिलाले जानुअघि भिसा स्पोन्सर गर्ने व्यक्ति, कार्यस्थल, सुविधा, आपत् पर्दा सम्पर्क गर्ने स्थानका बारेमा राम्ररी जानकारी लिएर जानु अनिवार्य छ ।
उपचार र परामर्श सेवा लिएका कामदार                        विदेशबाट उद्धार गरिएका महिला
विषय                           संख्या                                सन्                महिलाको संख्या
मानसिक असन्तुलन      ७६                       २००९ देखि २०११           १९२
शारीरिक उपचार             ४८                                 २०१२                 २७२
बच्चा भएका                  १७                                  २०१३                 ४११
गर्भवती                         २९                                  २०१४                 ३६८
परामर्श                         ९७                                  २०१५                  ३६५
परिवारसँगको परामर्श  ३०                        २०१६ ( हालसम्म)         ४६
जम्मा                          २९७                                   जम्मा              १६५५
ट्रन्जिट बदल्दै दलाल
हाल वैदेशिक रोजगारीका लागि महिला कामदार पठाउँदै आएका दलालीले नेपाली महिलालाई पठाउने रुट परिवर्तन गरेका छन् । सरकारले भारत र नेपालको हवाई मार्गमा कडाइ गर्न थालेपछि दलालीले भारतको बदला श्रीलंका र थाइल्यान्डको बाटो उपयुक्त र सुरक्षित ठान्न थालेका छन् । नेपाली दलालले महिलालाई टुरिस्ट भिसामा श्रीलंका र थाइल्यान्ड लगेर त्यहाँबाट अन्य देशमा लैजाने विदेशी एजेन्टको जिम्मा लगाउने गरेको एक वैदेशिक रोजगार व्यवसायी बताउँछन् ।
त्यसपछि सिरिया, कुवेत तथा साउदी अरब कता पठाउने हो, विदेशी एजेन्टले निर्धारण गरी पठाउने गरेका छन् । कतिपय मालिकले नेपाली महिलालाई कुवेतको भिसा लगाएर सिरियामा रहेको आफन्तकोमा समेत लैजाने गरेको व्यवसायी बताउँछन् । यसरी जाने महिलालाई आफू कुन देश जाँदैछु भन्नेसमेत थाहा हुँदैन । यसको मुख्य समस्या भनेको विदेशबाट पठाएको व्यक्तिगत भिसा नै हो । भिसा स्पोन्सर गर्ने विदेशीले नेपाली महिलालाई आफ्नो इच्छाअनुसार खाडीका कुनै पनि देश पठाउन सक्छन् ।
के गर्दैछ सरकार
हालको प्रवृत्ति हेर्दा घरेलु कामदार व्यक्तिगत भिसामा जाने गरेको धेरै पाइन्छ । यसरी व्यक्तिगत भिसा आफन्त र नातेदारबाट ल्याई व्यक्तिगत श्रमस्वीकृतिमा थोरैमात्र गएको वैदेशिक रोजगार प्रवद्र्धन बोर्डको तथ्यांक छ । अधिकांश घरेलु कामदार वैदेशिक रोजगारीमा जानुको पछाडि एजेन्ट र बिचौलियाको भूमिका मुख्य रहेको पाइन्छ । यसकारण घरेलु कामदारलाई काम र सेवासुविधा फरक पर्दा र शोषण भएमा जिम्मेवारी लिने व्यक्ति तथा संस्थाको अभाव छ । अझ विगतमा महिला घरेलु कामदार खाडीका ४ वटा देशमा काम गर्न जान ३० वर्ष उमेर पुग्नुपर्ने प्रावधानले गैरकानुनी बाटोबाट जाने र पठाउने काम बढेको छ ।
यस्तो काम बढ्दै गएपछि श्रम तथा रोजगार मन्त्रालयले घरेलु कामदार पठाउने प्रक्रियालाई पटकपटक स्थगित गरेको थियो । यसरी घरेलु कामदारका रूपमा विशेषगरी खाडी देश जाने महिलालाई सुरक्षित बनाउने उद्देश्यले सरकारले वैशाखमा ‘वैदेशिक रोजगार घरेलु कामदार पठाउने सम्बन्धी निर्देशिका २०७२’ लागू गरेको छ ।
  गुपचुप प्रस्थान, गुमनाम अवस्था        