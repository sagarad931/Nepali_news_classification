
﻿कञ्चनपुर, २० चैत – कञ्चनपुरको बेदकोट नगरपालिका–४ बैतोडास्थित जडीबुटी प्रशोधन उद्योग मर्मतपछि सञ्चालनमा आएसँगै यहाँका किसानले पुनः जडीबुटी खेती गर्न थालेका छन् ।
मर्मत सम्भारको अभावमा प्रशोधन उद्योग बन्द भएपछि किसानले जडीबुटी लगाउन छाडेका थिए । बैतडा सामुदायिक वनको स्वामित्वमा रहेको उद्योग मर्मतका लागि निड्स नामक गैरसरकारी संस्थाले रु एक लाख ३० हजार सहयोग उपलब्ध गराएपछि उद्योग सञ्चालनमा आएको हो ।
उद्योग सञ्चालनमा आएपछि स्थानीयबासिन्दा समूह बनाएर जडीबुटी खेतीमा लागेका छन् । समूहमा आबद्ध किसानले एक बिगाहा बढी जमिन भाडामा लिएर मेन्था र क्यामोमाइल, सिलनेट्रालगायतका जडीबुटीको खेती गरेका छन् ।
जडिबुटी खेतीका लागि सो संस्थाको सहयोगमा एक लाखको घुम्ती कोष समेत सञ्चालन गरिएको छ । बैतडा सामुदायिक वनका अध्यक्ष तोयराज अवस्थीले उद्योग सञ्चालनमा आएपछि यहाँका दुई दर्जन बढी किसान पुनः जडिबुटी खेतीमा फर्किएको बताए । रासस
  उद्योग सञ्चालन भएसँगै खेती सुरु        