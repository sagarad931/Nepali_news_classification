
﻿सुमन पराजुली महासचिवनेपाल  ट्रेकिङ–ट्राभल्स–र्याफ्टिङ–एयरलाइन्स मजदुर युनियन (युनिट्राभ)
त्रिभुवन विमानस्थलमा कार्यरत नेपाल वायु सेवा निगमका मजदुर किन आन्दोलित भएका हुन् ?
निगमले कामदार माग गर्दा मजदुर निर्यात गर्ने कम्पनी (ठेकेदार)मार्फत गरी मजदुरलाई सेवासुविधा र मासिक तलबमा शोषण गरिरहेको छ । निगमले ठेकेदारसँग सम्झौता गर्ने अनि ठेकेदारले आफ्नो हिसाबले कम्पनी खडा गरी कामदार आपूर्ति गर्दै आइरहेको छ । यसरी कामदार माग गर्दा मजदुरलाई न्यून तलब दिने गरिएको छ । आजात निर्माण सेवा, सुनगाभा सप्लायर्स र नयाँ नेपाल कम्पनीले निगमलाई एयरपोर्टको विभिन्न कामका लागि कामदार सप्लाइ गर्ने गर्छन् ।
ठेकेदारमार्फत काम गरिरहेका मजदुरको तलबभत्ता कस्तो छ ?
निगमले ठेकेदार कम्पनीलाई प्रतिव्यक्ति १६ हजार रुपैयाँ भुक्तानी गर्दै आइरहेको छ । सप्लायर्स कम्पनीले भने कामदारलाई मासिक ८ हजार ५ सयमात्र दिँदै आइरहेको छ । निगमले ठेकेदारमार्फत ल्याएका कामदारलाई वार्षिक २ जोर युनिफर्मका लागि रकम दिँदै आइरहे पनि ठेकेदार कम्पनीले एक १ सेटमात्र कपडा दिन्छ । कामदार ३ दिन बिदामा बस्दा ६ दिनको तलब काट्ने गरेको छ । चित्त नबुझेको विषयमा आवाज उठाउँदा कम्पनीले कामबाट निकाल्ने, सुरक्षाका लागि दिएको परिचयपत्र खोस्ने, अश्लील गर्नेलगायत श्रमशोषण गर्दै आइरहेको छ ।
कामदारको मागका विषयमा जिफन्टमातहतको युनिट्राभले कस्तो पहल गरिरहेको छ ?
त्रिभुवन अन्तर्राष्ट्रिय विमानस्थलमा ठेकेदारी प्रथामा रहेर काम गरिरहेका कामदारको अधिकारका लागि हामी राष्ट्रिय तथा अन्तर्राष्ट्रियस्तरमा रहेका ट्रेड युनियनमार्फत आवाज उठाइरहेका छौं । आईएलओको अभिसन्धीअनुसार मजदुरलाई चाहिने कार्यगत सुरक्षा, आराम गर्ने व्यवस्था, पारिश्रमिकलगायत विषयअनुरूप हुनुपर्छ भन्ने हाम्रो माग हो ।
हाम्रा माग सबै जायज भएकाले यसको कार्यान्वयनका लागि अन्तर्राष्ट्रिय क्षेत्रमा श्रम अधिकारका लागि काम गरिरहेका संघ– संस्थासम्म यो पक्षपात र शोषणविरुद्ध आवाज पुर्याउँछौं ।
सप्लायर्समार्फत आएका कामदार र अन्य वायु सेवामा कार्यरत कामदारबीच कस्तो भेदभाव गरिएको छ ?
वायु सेवा निगम सञ्चालक समिति र निगमको माथिल्लो तहका पदाधिकारीले निर्णय गरी उसका कर्मचारीलाई विशेष प्रकारको सेवा सुविधा दिने गरेको भए पनि सप्लायर्समार्फत आएका कर्मचारीलाई भने केही सुविधा दिएको पाइँदैन । निगमले आफ्ना कर्मचारीलाई वर्षमा ७ वटा विदेशी हवाई टिकट सुविधा दिएको भए पनि कम्पनीमार्फत आएका कर्मचारीको भने तलबसमेत काट्ने गरेको छ ।  निगमले उसका कर्मचारीलाई दिने ७ वटा टिकटमध्ये एउटाको मात्र ५० हजार रुपैयाँ पर्ने गरेको छ । यो हिसाबले कुरा गर्ने हो भने उसले टिकट सुविधाका लागि १ हजार कर्मचारीको हिसाब गर्दा ५ करोडभन्दा बढी सुविधा दिने गरेको छ । यो मूल्य थाइल्यान्ड र हङकङ जान लाग्ने हवाई टिकटबराबर हुन आउँछ । हाल निगमका हजार कर्मचारीले यो सुविधा पाइरहेका छन् ।
मजदुरका मागचाहिँ केके हुन् ?
हाम्रो माग भनेको वायु सेवा निगमले सिधै कामदारलाई तलब भुक्तानी गर्ने व्यवस्था गनुपर्छ भन्ने हो । हाम्रा श्रमिकलाई स्थायी गर भनेर भन्ने माग भन्दा पनि निगमले व्यवस्था गरेको तलब सबै हामीले पाउनुपर्छ भन्ने हो । नियमले ४–५ वर्षका लागि अस्थायी सम्झौता गर्न सक्छ । त्यो हामी मान्न तयार छौं । यसरी निगमले सोझै कामदारलाई तलब भुक्तानी दिने प्रक्रिया सुरु गरे त्रिभुवन विमानस्थलमा हुने अनियमिततासमेत कम हुने देखिन्छ ।
अर्को कुरा निगमका अन्य कर्मचारीले पाउँदै आएको सेवासुविधा विविधीकरण गरेर तल्लो तहका कर्मचारीले पनि पाउनुपर्छ भन्ने हो । सेवासुविधामा कसैलाई विभेद गर्न पाइँदैन । यसका लागि माथिल्लो तहका कर्मचारीले पाउँदै आएको अनावश्यक कटौती गर्नुपर्छ र तल्लो तहका कर्मचारीले श्रम अधिकारअनुसार सुविधा तल्लो तहका कर्मचारी कामदारसम्म पुर्याउनुपर्छ भन्ने हो ।
  निगमले तोकेको तलबसुविधा हुनुपर्छ        