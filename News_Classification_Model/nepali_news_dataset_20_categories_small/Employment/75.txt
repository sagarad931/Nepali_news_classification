
﻿मोहन गुरुङ
काठमाडौं, ५ वैशाख ।
मुलुकमा ५० हजार विदेशी नागरिक रोजगार रहेको अनुमान गरिए पनि कानुनी प्रक्रिया पूरा गर्नेको संख्या भने ज्यादै न्यून छ । श्रम विभागका अनुसार ३११ कामदारले श्रमस्वीकृति लिएका छन् भने २५२ ले मात्रै नवीकरण गरेका छन् ।
श्रम ऐन २०४८ अनुसार कूटनीतिक सुविधा पाएका व्यक्तिबाहेक अन्य विदेशी नागरिकले अनिवार्य श्रमस्वीकृति लिएरमात्र काम गर्नुपर्ने प्रावधान छ । श्रमस्वीकृति शुल्कबापत विदेशी कामदारले १० हजार रुपैयाँ तिर्नुपर्छ । विदेशी नागरिकले बढी तलब हुने भएकाले आयकर पनि तिर्नुपर्छ । यही कारण विदेशी नागरिकबाट उठ्नुपर्ने राजस्व झन्डै अर्ब घाटा भइरहेको अनुमान छ । महालेखा परीक्षक कार्यालयको वार्षिक प्रतिवेदन र अख्तियार दुरुपयोग अनुसन्धान आयोगले पनि पटक–पटक विदेशी कामदारलाई श्रमस्वीकृति लिएरमात्र काम गर्न निर्देशन दिँदासमेत कुनै उपलब्धि हुन सकेको छैन ।
कम्प्युटरकृत प्रणालीमा तथ्यांक राख्ने व्यवस्था नभएकाले कुन मुलुकका कति कामदारले श्रमस्वीकृति अनुमति लिएका छन् भन्ने तथ्यांक यकिन नभएको विभागले जनाएको छ । विदेशी कामदारलाई अनिवार्य श्रमस्वीकृति व्यवस्था गराउन श्रम तथा मन्त्रीस्तरबाट ‘गैरनेपाली नागरिकको श्रमस्वीकृति व्यवस्थापनसम्बन्धी मार्गदर्शन २०७०’ स्वीकृत भए पनि कार्यान्वयनमा छैन ।
विभाग महानिर्देशकको संयोजकत्वमा विदेशी कामदार अनुगमन समितिसमेत बनेको छ तर अनुगमन शून्य छ । अनुगमन नहुँदा नेपालीको सट्टा विदेशी नागरिकले काम गरिरहेका छन् भने मुलुकले राजस्व पनि गुमाइरहेको छ ।
राष्ट्रिय÷अन्तरराष्ट्रिय गैरसरकारी संघ–संस्था तथा ठूल्ठूला परियोजनालगायतमा विदेशी कामदार छन् । रेस्टुराँ, होटल, गैरसरकारी संस्था, निर्माण क्षेत्र, जलविद्युत् आयोजना र औद्योगिक क्षेत्रलगायतमा धेरै विदेशी नागरिक कार्यरत छन् । विश्व बैंक, एसिया विकास बैंक र दूतावासलगायतमा पनि गैरकूटनीतिक कर्मचारी कार्यरत छन् । विश्व बैंक र एडीबीमा कार्यरत परामर्शदाता पनि गैरकूटनीतिक कर्मचारी मानिन्छन् ।
श्रम विभागका प्राविधिक निर्देशक वरुणकुमार झाले विदेशी कामदारले श्रमस्वीकृति लिने क्रम बढेको जानकारी दिए । “नेपाली कामदारले भारतमा श्रमस्वीकृति लिनुपर्दैन, नेपालमा पनि भारतले लिनुपर्दैन,” उनले भने, “अन्य मुलुकको नागरिकले भने श्रमस्वीकृति लिनेक्रम बढ्दो छ ।”
विभागले कडाइ गरेको दाबी गरे पनि विदेशी कामदारले श्रमस्वीकृति लिने दर न्यून छ । जलविद्युत्, स्कुल÷कलेज र राष्ट्रिय÷अन्तरराष्ट्रिय गैरसरकारी संस्थामा कार्यरत विदेशी कामदारले पनि श्रमस्वीकृति लिने क्रम बढेको दाबी झाको छ ।
विभागका तत्कालीन महानिर्देशक कृष्णहरि पुष्कर कर्णले श्रमस्वीकृतिबिना विदेशी कामदार लगाएको भन्दै ब्रिट्रिस स्कुल, सेन्टर जेभिएर स्कुल र एलायन्स फ्रान्सिसलगायत १५१ प्रतिष्ठानलाई कारबाही गरी त्यहाँ कार्यरत कर्मचारीलाई श्रमस्वीकृति लिन बाध्य बनाएका थिए । तर, अहिले कारबाही प्रक्रिया अघि बढाइएको छैन ।
नेपालमा वेरोजगार ४७ सय
विभागअन्तर्गतको रोजगार सूचना केन्द्रले ४ हजार ७१२ नेपाली युवा बेरोजगार भएको तथ्यांक संकलन गरेको छ । बेरोजगारीका कारण वार्षिक झन्डै ५ लाख नेपाली बाहिरिन बाध्य भइरहेका बेला केन्द्रले अपत्यारिलो तथ्यांक सार्वजनिक गरेको हो ।
विभागका निर्देशक झाले केन्द्रबाट बेरोजगारको तथ्यांक संकलन गरे पनि प्रभावकारी काम गर्न नसकेको स्वीकार गरे । “बेरोजगारहरूको सबै तथ्यांक यसमा संकलन भएको छैन,” उनले भने, “तथ्यांकमा समेटिएका बेराजगार युवाका लागि पनि केही गर्न सकिएको छैन ।” रोजगार सूचना केन्द्र १४ वटै अञ्चलमा छ । बेरोजगार कामदारलाई सीपबमोजिम रोजगार दिने सरकारी अभियान छ ।
  बिदेशी कामदारको नेपालमा दादागिरी        