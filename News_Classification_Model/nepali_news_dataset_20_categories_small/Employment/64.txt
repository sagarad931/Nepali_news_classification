
﻿निकुञ्ज तिवारी
दक्षिण कोरिया, १६ चैत- रोजगारीका लागि दक्षिण कोरिया आएका कामदार अवैधानिक बसेमा इपिएस कोटा घट्ने बताइएको छ । आप्रवाशी अवैधानिक कामदार न्यूनिकरण गर्न सरकारले आगामी दिनमा व्यापकरुपमा अनुगमन गर्ने भएको छ ।
रोजगार र श्रम मन्त्रालयले गत बुधबार एक विज्ञप्ती प्रकाशित गर्दै इपिएसमार्फत आएर भिषा अवधि सकिएपछि कामदार अवैधानिक बसेको खण्डमा उक्त देशको लागि दिइने इपिएस कोटा कम हुनेछ ।
रोजगार र श्रम मन्त्री ली की क्वनले इपिएस कामदार ल्याउने १६ मुलुकका राजदुतहरुसँग आफ्ना देशका कामदार तोकिएको अवधिभित्रै र अवैधानिकलाई स्वइच्छा स्वदेश फर्काउन पहल गर्न अनुरोध गरेका छन् । कोरियामा अवैधानिक कामदारहरुको मानवअधिकार हनन हुने गरेको पनि उनले बताएका छन् ।
सउल प्रेस सेन्टरमा भएको इपिएस कामदार सम्बन्धी छलफलमा मन्त्री लीले कोरियामा कार्यरत आप्रवासी कामदारहरुलाई अवैधानिक बस्न निरुत्साहित गर्ने र अवैध कामदारलाई स्वदेश फर्काउने उपाय अपनाउन राजदुतहरुसमक्ष आग्रह गरेका छन् ।
उनले कोरियाले लिने इपिएस भाषा परीक्षामा सुधार गरी व्यवसायीक तथा सीपमुलक तालिममा जोड दिनुपर्ने पनि बताएका छन् ।
जसमध्य कोरियामा अवैधानिक कामदार कम भएकोे देशका लागि हाल दिइएको कोटामा वृद्धि गर्ने र अवैध कामदार बढि भएको देशलाई दिइरहेको कामदार कोटा घटाउने मन्त्रालयले जनाएको छ । अबैधानिक कामदार बढि भएको कारण कोरियाले हाल भियतनामलाई कोटा छुट्टाएको छैन ।
कोरियामा भिषा अवधि सकिएपछि अवैधानिक बस्ने आप्रवासी संख्या उच्च छ । त्यसरी लुकिछिपी बस्नेमा सन् २०१३ मा १६.९ प्रतिशत, २०१४ मा १५.६ प्रतिशत र २०१५ मा १५.३ प्रतिशत रहेको छ ।
सन् २००४ मा रोजगार अनुमति प्रणाली (इपिएस) लागु भएयता ५ लाख ४० हजार आप्रवासी कामदार कोरिया भित्रिएका छन् । जसमध्य २ लाख ८० हजार आप्रवाशी कामदारहरु ५० हजार उत्पादन, कृर्षि र साना तथा घरेलु उद्योगहरुमा कार्यरत छन् ।
कोरियामा एउटै कम्पनीमालगातार ४ बर्ष १० महिनाकाम गरेको मजदूरले अर्को एक कार्यकाल काम गर्नसक्ने र कम्पनी परिवर्तन गरेकाहरुलाई स्वदेश फर्केर बिशेष भाषा परीक्षा (सिविटि) मार्फत पुनकोरिया प्रवेश हुनसक्ने नियम छ । यो नियम भएपनि कामदारहरु उमेरका कारण भन्दै अवैधानिक बसिरहेका छन् ।
यहाँका रोजगार केन्द्रका अनुसार पनि पछिल्लो समय नेपाली कामदारहरु अवैधानिक बस्ने क्रम बढिरहेको छ । देश, उमेर, घर परिवार, भाषालगायत समस्या देखाई अवैध बसेका छन् भने कतिपय नक्कली डकुमेण्ट बनाइ शरणार्थी (जीवन) भिषा बनाइ बसेका छन् । यो भिषाको समयअवधि ६ महिनाको हुन्छ ।
  कोरियामा अवैधानिक बसे इपिएस कोटा घट्ने        