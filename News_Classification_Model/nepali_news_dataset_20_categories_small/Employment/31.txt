
﻿नरी बडु
बैतडी, २० माघ – रोजगारीको सिलसिलामा युवाहरू बिदेसिने क्रम तीव्र भएपछि बैतडीका गाउँहरू सुनसान बन्न थालेका छन् । स्थानीयस्तरमा रोजगारीका सम्भावना नभएकाले भारतलगायत तेस्रो मुलुक जाने युवाको संख्यामा ह्वात्तै बढेको छ । पहिले रोजगारीका लागि भारत जाने यहाँका युवाको आकर्षण अहिले खाडी मुलुक तथा मलेसिया बनेका छन् ।
जिल्ला प्रशासन कार्यालयको तथ्यांकअनुसार चालू आर्थिक वर्षको ६ महिनामा ४ हजारभन्दा बढी युवाले विदेश जानका लागि राहदानी बनाएका छन् । यसमध्ये २ हजार ९७३ ले जिल्ला प्रशासनको सिफारिसमा काठमाडौंबाट र १ हजार ३७२ जनाले जिल्ला प्रशासन कार्यालयबाट राहदानी बनाएका छन् । राहदानी बनाउनेमा ५६ जना महिला छन् । पछिल्लो समय वैदेशिक रोजगारीमा जाने महिलाको संख्या पनि बढ्न थालेको छ ।
भारतमा रोजगारीको लागि जानेको संख्या कति छ भनेर यकिन तथ्यांक नभए पनि स्थानीयका अनुसार गाउँका ९० प्रतिशत युवा रोजगारीका लागि भारत जान्छन् । एसएलसी पास गर्नेबित्तिकै रोजगारीका लागि विदेश जानेको संख्या बढेपछि स्थानीय क्षेत्रमा गरिने सामूहिक काममा पनि समस्या हुने गरेको छ ।
जन्ती, मलामी, सामूहिक निर्माण कार्य तथा घर निर्माणका लागि काठपात संकलन अर्थात् स्थानीय भाषामा खेडी जान समेत समस्या भएको स्थानीय चक्रप्रसाद शर्माले बताए । “गाउँघरमा हुने सामूहिक काम गर्न निकै गाह्रो भएको छ,” उनले भने ।
सडकको पहुँचबाट टाढा रहेका गाउँहरूमा घर र अन्य निर्माण कार्यका लागि आवश्यक पर्ने काठपात सामूहिक रूपमा युवाहरूले नै ढुवानी गर्ने गर्छन् । अहिले जिल्लामा हुने ठूला निर्माणका कामहरूमा अन्य जिल्लाबाट कामदार आउने गरेका छन् ।
१२ वर्ष नपुग्दै मुग्लान
डडेलधुरा । कैलपालमाडौं गाविस रुमायल गाउँका रमेश टमटा १२ वर्षको उमेरमै भारत गए । कक्षा ६ मा पढ्दै गर्दा मानबहादुरलाई उनको परिवारले रोजगारीका लागि भारत जान आग्रह गरेपछि उनी पढाइ छाडेर भारतका कोठीमा काम गर्न बाध्य भए ।
सोही गाउँका रमेश पनि कक्षा ५ मा पढ्दै गर्दा रोजगारीका लागि भारत जानु¥यो । यी त उदाहरणमात्रै हुन्,  रमेश र मानबहादुरजस्ता सयौं किशोर भारतका कोठीमा काम गर्न बाध्य छन् । यो उनीहरूको रहर होइन, बाध्यता हो ।
काम गर्न भारत नगए चुलोमा आगो बल्दैन । रुमायल गाउँका ७० घरपरिवार मुक्त हलियाका छोराहरू १२ वर्षमाथिका कोही घरमा भेटिँदैनन् । छोरा भारत हानिन्छन्, छोरीको बिहे हुन्छ । अहिले पनि मुक्त हलिया मालिककै जमिनमा बसिरहेका छन् । भारतबाट हुने कमाइ नै उनीहरूको छाक टार्ने माध्यम बनेको छ ।
रुमायल गाउँकी हरिनाले भनिन्, “१२ वर्षकै उमेरमा कक्षा ६ मा पढ्दै गर्दा छोराको पढाइ छुटाएर भारत काम गर्न पठाएँ तर हामीहरूको नामले कमाइ खाने भाँडो बनाएका समितिका पदाधिकारीका छोराछोरी भने निजी विद्यालयमा पढिरहेका छन् ।”
रुमायलकै मुक्त हलिया जमुनी दमाईले आफूहरु हलियामुक्त भए पनि मालिकको हलोबाट पूर्ण रूपमा मुक्त हुन नसकेको गुनासो गरिन् ।
लाटामाडौं निमाविका प्रधानाध्यापक मनोजकुमार दासले बर्सेनि ५ देखि १० जना रुमायल गाउँका मुक्त हलियाका किशोरकिशोरी प्रावि तहको समेत पढाइ पूरा नगरी छोड्ने गरेकोे बताए ।
  जन्ती र मलामी नै पाइन छाडे        