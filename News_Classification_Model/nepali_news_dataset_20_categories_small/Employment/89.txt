
﻿काठमाडौं, २६ वैशाख (कास) : सरकारले नागरिकको आर्थिक स्थिति सुधार्नका लागि भन्दै ‘एक घर एक रोजगार’ कार्यक्रमलाई प्राथमिकतामा राखेको छ । व्यवस्थापिका संसद्मा राष्ट्रपति विद्यादेवी भण्डारीले सरकारको आगामी आर्थिक वर्ष ०७३/७४ को नीति तथा कार्यक्रम प्रस्तुत् गर्दै रोजगारीलाई सामाजिक सुरक्षाको महत्वपूर्ण कडीका रूपमा स्थापित गर्न ‘एक घर एक रोजगार’ प्रत्याभूतिको घोषणा गरिन् । यसका लागि सरकारले आवश्यक कानुनी व्यवस्था गर्ने भएको छ ।
सरकारले नीति तथा कार्यक्रममा समावेश गरेको ‘एक घर एक रोजगार’ कार्यक्रमलाई राष्ट्रिय योजना आयोगका पूर्वसदस्य तथा समाजशास्त्री डा. गणेश गुरुङले भने कार्यान्वयन गर्ने कुनै पनि आधार नभएको बताए । “अघिल्लो सरकारले ‘एक घर एक रोजगार’ कार्यक्रम घोषण नगरे पनि यो जस्तै वैदेशिक रोजगारलाई प्रतिस्थापन गरी स्वदेशमै रोजगार दिने लक्ष्य राखेको थियोे,” उनले भने, “यस्तो लक्ष्य राखेको ६० वर्ष पुगिसक्यो, हुन सकेन । अहिलको सरकारले कार्यान्वयन गर्छ भन्ने कुनै आधार देख्दिनँ ।”
‘एक घर एक रोजगार’ कार्यक्रम लागू गर्न कम्तीमा उद्यमशीलताको विकास, सहुलियत दरको ऋण तथा अनुदानको व्यवस्था हुनुपर्ने गुरुङको भनाइ छ । “स्वदेशमै रोजगारी सिर्जनाका लागि संयन्त्र निर्माण गर्नुप¥यो,” उनले भने, “नीति र कार्यान्वयन पूरै सम्बन्धविच्छेद जस्तो छ, त्यहाँ गेट टुगेदर पनि छैन प्रेम विवाह पनि देखिँदैन ।”
सरकारले ल्याएको नीति तथा कार्यक्रममा विदेशमा काम गरी फर्केका नेपाली कामदारको सीप परीक्षण गरी प्रमाणपत्र प्रदान गर्ने उल्लेख छ । ‘जनताको लगानीमा जलविद्युत्’ जस्ता कार्यक्रम सञ्चालन गरी तोकिएका आयोजनामा वैदेशिक रोजगारीबाट श्रमिकले रेमिट्यान्स प्रयोग गर्ने गरी कार्यान्वयन प्रारम्भ गर्ने नीति तथा कार्यक्रममा उल्लेख छ । कामदारलाई सीपमूलक, व्यावसायिक र प्राविधिक जनशक्तिलाई आकर्षक तथा सुरक्षित गन्तव्यमा पठाउनुका साथै विदेशबाट प्राप्त हुने ज्ञान, सीप, अनुभव र विप्रेषणलाई मुलुकको आर्थिक, सामाजिक विकासमा उपयोग गर्ने नीतिसमेत सरकारले लिएको छ । “रेमिटेन्स तथा सीपलाई स्वदेशमा उपयोग गर्ने कार्यक्रम पनि धेरै वर्ष अघिको हो,” गुरुङले भने, “यो कार्यक्रम पहिला जुन स्थानमा थियो अहिले पनि त्यही नै छ ।”
त्यसैगरी जनसहभागितामा अन्य विकासका पूर्वाधार निर्माण गर्दै श्रमिकको समेत क्रमशः उत्पादनको साधनमाथि पहुँच बढाउने कार्यक्रम सरकारले सञ्चालन गर्ने भएको छ । अहिले चलिरहेको स्वरोजगार कार्यक्रमलाई विस्तार गर्दै प्रत्येक वर्ष ५० हजार युवालाई स्वरोजगार बनाउने सरकारको लक्ष्य छ । कृषि, पर्यटन, उद्योग तथा सेवा क्षेत्रको विस्तारसँगै पुनर्निर्माण तथा नवनिर्माण रोजगारीको अवसर सिर्जना गर्ने नीति तथा कार्यक्रममा घोषणा गरिएको छ । “स्वदेशमै रोजगारी र स्वरोजगारका पर्याप्त अवसर सिर्जना गरी वैदेशिक रोजगारको निर्भरता घटाउँदै लैजाने” राष्ट्रपतिद्वारा प्रस्तुत नीति तथा कार्यक्रममा उल्लेख छ ।
सरकारले विद्यमान श्रम ऐनलाई प्रतिस्थापन गर्न बनेको विधेयक र सामाजिक सुरक्षा विधेयकलाई संसद्बाट पारित गरी श्रमिकका लागि योगदानमा आधारित सामाजिक सुरक्षा कार्यक्रम अगामी वर्षबाटै लागू गर्ने घोषण गरेको छ । “कामदार÷कर्मचारीले ६० वर्ष उमेर पूरा भएपछि पेन्सनको व्यवस्था मिलाउन विद्यमान सञ्चयकोष तथा उपदानसम्बन्धी व्यवस्था पुनरावलोकन गर्ने,” कार्यक्रममा उल्लेख छ । कृषिलगायत अनौपचारिक क्षेत्रमा कार्यरत मजदुरको सामाजिक सुरक्षाको ग्यारेन्टी दिइने भएको छ । आगामी वर्षभित्र औद्योगिक, पर्यटन, यातायात र निर्माण क्षेत्रमा कार्यरत मजदुरलाई दुर्घटना बिमा अनिवार्य गरिने भएको छ ।
सार्वजनिक प्रतिष्ठानमा पुँजी र व्यवस्थापनमा श्रमिकको समेत स्वामित्वको व्यवस्था गरिने भएको छ । “सामूहिक संवादका माध्यमबाट मर्यादित पारिश्रमिक तथा उत्पादनको लाभमा श्रमिकको न्यायोचित हिस्सा बिस्तार गर्दै श्रमशक्तिको उत्पादकत्व वृद्धि गरिनेछ,” सरकारको नीति तथा कार्यक्रममा उल्लेख छ ।
  ‘एक घर एक रोजगार’ सरकारको प्राथमिकता        