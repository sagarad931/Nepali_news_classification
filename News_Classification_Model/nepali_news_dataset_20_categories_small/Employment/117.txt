
﻿छविलाल बगाले
लमजुङ । पसगाउँ–६की राहेल गुरुङ अल्लोको कपडा बुन्नमा व्यस्त छिन् । उनलाई जसरी पनि तान लगाउन र अल्लोको कपडा बुनेर घरमा देखाउनु छ । त्यसैले उनी अहिले जिल्ला घरेलु कार्यालयले आयोजना गरेको तीन महिने अल्लोको कपडा बुन्ने तालिममा तल्लिन छिन् । “ग्रामीण भेगका महिलाहरुले जागिर खाएका हुँदैनन् । जागिर नभएपछि दिनभर जंगलमा घाँस काट्ने र दाउरा टिप्नेबाहेक अन्य काम हुँदैन,” राहेलले भनिन् ।
अर्काको कमाइमा बाँच्नुपर्दा निकै गाह्रो भएको महसुुस हुने गरेको पसगाउँ–५ की अर्की प्रशिक्षार्थी मीनदेवी गुरुङले गुनासो गरिन् । श्रीमान्को कमाइमा मात्र भर पर्दा व्यवहार चलाउन समस्या परेकोले सीप सिकेको उनले बताइन् । “आफ्नो हातमा सीप भएन भने सबैले हेप्दा रहेछन् । अर्काको कमाइमा बाँच्नुपर्दो रहेछ,” मीनदेवी भन्छिन्, “पहिले ख्याल राखिएन । घरमा दिनभर हात खाली नै बसिन्छ । यसो केही गरौं भने पनि हातमा सीप थिएन । ३ महिने अल्लो कपडा बुन्ने तालिम लिएको छु । अब आफैं कमाउँछु ।”
ग्रामीण भेगका महिलाहरूको आयआर्जनका निम्ति कार्यालयले दुर्गममा भए पनि तालिम आयोजना गरेको घरेलु तथा साना उद्योग विकास समिति लमजुङका प्रमुख नारायणप्रसाद गौतमले बताए । उनका अनुसार तीन महिनाको अवधिमा सहभागी महिलाहरुलाई जंगलमा पाइने अल्लो कसरी काट्ने, बोक्रा कसरी निकाल्ने, कसरी पकाउने, धागो निकाल्ने तरिका र कपडा बुन्नेसम्मका तरिका सिकाइएको छ । “हाम्रो काम भनेको ग्रामीण भेगका महिलाको जीवनस्तर उकास्न तालिम दिने र अनुदानमा तान उपलब्ध गराउने हो,” प्रमुख गौतमले भने, “तालिमपछि सिकेका कुरालाई व्यवहारमा उतार्ने काम महिलाहरूको हो ।”
पसगाउँका दीपु र पञ्चकुमारी गुरुङलगायत अन्य ११ जना महिला तीन महिने अल्लोको कपडा बुन्ने तालिममा सहभागी भएका छन् । उनीहरूले बिहान ७ बजेदेखि बेलुकी ५ बजेसम्म अल्लोबाट कपडा बुन्ने, धागो कात्नेलगायत काम गर्दै आएका छन् । “आम्दानीको बाटो केही पनि भएन । आफूलाई चाहिने सामान खरिद गर्न र माइत जानको लागि पनि श्रीमान्कै भर पर्नुपर्छ,” प्रशिक्षार्थी दीपुले भनिन्, “अब मैले पनि सीप सिकेको छु । घरमै बसी–बसी महनिाको ५/१० हजार त सजिलै कमाउन सक्छु ।” घरेलुले महिलाहरुलाई अनुदानमा तानसमेत दिएको छ ।
अल्लोको लोकप्रियता लमजुङमा बढ्दै गएको छ । परम्परागत रूपमा जनजातिले भाङ्ग्रा, नाम्ला, थैला आदि बनाउनमात्र प्रयोग हुने गरेको अल्लो अहिले आधुनिक प्रयोगमा आउने धागोका साथै त्यसबाट विभिन्न किसिमका कपडा उत्पादन हुन थालेपछि यसको लोकप्रियता बढेको हो ।
१५ सयदेखि ३ हजार मिटरसम्मको उचाइका जंगलमा पाइने अल्लोको प्रयोग हिजोआज नेपालका कार्पेट उद्योगहरूले पनि गर्न थालेका छन् । अल्लोका कपडा जापान, बेल्जियम, चीनलगायत देशमा निर्यातसमेत हुने गरेको छ । लमजुङमा प्रशस्त मात्रामा अल्लो पाइने भए पनि यसले व्यावसायिकता भने पाउन सकेको छैन ।
“जंगलमा पाइने अल्लो स्थानीयको आयआर्जनको भरपर्दो स्रोत बन्न सक्छ । तर, यसका लागि पहल कतैबाट भएको छैन,” लमजुङ उद्योग वाणिज्य संघका अध्यक्ष रामकुमार श्रेष्ठ भन्छन्, “अल्लोको उत्पादनलाई व्यावसायिक बनाउन सके लमजुङको मौलिक उत्पादनको रूपमा विश्वभर पठाउन सकिन्छ ।”
अहिले अल्लोको कपडाको बजार मूल्य प्रतिमिटर ८ सयदेखि १२ सय रुपैयाँसम्म छ । अल्लोका कपडा स्वास्थ्यका लागि पनि फाइदाजनक हुने भएकाले यसको माग बढ्दो छ । जिल्लाका पर्यटकीय गाउँहरू पसगाउँ, सिउरुङ, घलेगाउँ, भुजुङ, गौंडा, घेर्मुलगायत क्षेत्रका स्थानीयले अल्लोका कपडा उत्पादन गर्ने गरेका छन् । गाउँमा घुम्न जाने पर्यटकलाई गाउँको चिनोका रूपमा अल्लोबाट उत्पादित सामान बिक्री गर्ने गरिएको पसगाउँकी उर्मिला गुरुङले बताइन् ।
  आयआर्जनका लागि सीप सिक्दै महिला, अल्लोमा आकर्षित        