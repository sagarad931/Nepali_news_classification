
﻿
९, पुस, इटहरी । ढाडको नशा च्यापिएर उपचार गराइरहेकी केशरी चौधरीलाई डाक्टरले हाइजम्प, हर्डल्सजस्ता खेल नखेल्न सुझाव दिएका छन् ।
तर, उनले सातौं राष्टि्य खेलकुदमा हाइजम्पबाट भाग मात्र लिइनन्, नेपाल पुलिसका लागि स्वर्ण दिलाइन् । उनले अब भने हाइजम्प नखेल्ने बताएकी छन् ।
सन् २०१० मा भएको ११औं सागमा हाइजम्पमा राष्टि्य कीर्तिमान बनाएकी केशरीले सातौं राष्ट्रिय खेलकुदमा १.५४ मिटर जम्प गरिन् ।
उनी निकटतम प्रतिद्धन्दी एपिएफकी शीला चौधरीभन्दा मात्र ०.१ मिटरले अगाडि रहिन् । उनको नाममा १.६९ मिटरको राष्ट्रिय कीर्तिमान छ । ‘सन् २०१० देखिनै मलाई ढाडमा समस्या आएपछि निक्कै कम खेलेकी थिएँ । बिभागले मलाई यति धेरै अवसर दिएपछि मैले पनि बिभागका लागि केहि गर्नुपर्छ भनेर सातौंमा सहभागी भएको हुँ’ केशरीले अनलाइनखबरसँग भनिन् ।
उनले यसअघि पाचौं र छैटौं राष्टि्य खेलकुदमा पनि हाइजम्पमा स्वर्ण जितेकी थिइन् ।
सातौं राष्टि्य खेलकुदमा केशरीले हाइजम्प, लंगजम्प, हर्डल्स र टि्पल जम्पमा सहभागिता जनाएकी छिन् ।
हाइजम्पमा स्वर्ण जितेपछि उनले भनिन्, डाक्टरले उफ्रेर खेलिने खेल नखेल्न भनेकाले मैले अबदेखि कम्तिमा एक खेलमा मात्रै ध्यान केन्दि्रत गर्ने सोचेकी छु ।’
केशरीले यसअघि केहि समय क्रिकेटसमेत खेलेकी थिइन् ।