
﻿
काठमाडौं । करिम बेन्जिमाको बिजयी गोलसँगै लिस्वनमा स्पोर्टिङबिरुद्ध तीन अंक जोडेको रियल मड्रिडका प्रशिक्षक जिनेदिन जिदानले बोरुशिया डर्टमुण्डबिरुद्ध हुने समूहको अन्तिम खेल फाइनल बराबर रहेको प्रतिक्रिया दिएका छन् ।
स्पोर्टिङबिरुद्धको खेलमा अर्का फ्रान्सेली रफायल भारानेको गोलमार्फत रियलले अग्रता लिएको थियो । त्यसपछि स्पोर्टिङ लिस्वोनले पेानाल्टीमार्फत बराबरी गोल फर्कायो ।
बेञ्जिमाको हेडर गोलले रियलले खेलमात्र जिते, समूहको शीर्ष स्थानमा आउनसक्ने सम्भावना पनि जीवितै राखेको छ । समूहको अन्तिम खेलमा सान्टियागो बर्नबाउमा रियलले डर्टमुण्डको स्वागत गर्नेछ ।
‘आजको खेलमा स्पोर्टिङले धेरै अंक हासिल गर्नसक्ने क्षमताका साथ प्रदर्शन गरेको थियो । तर हामी अर्को खेलमा डर्टमुण्डसँग फाइनल खेल्दैछौं र त्यसका लागि आजको खेल जित्नैपर्ने जरुरी थियो’ खेलपछिको पत्रकार सम्मेलनमा रियलका प्रशिक्षक जिदानले भने ।
‘उसको फाष्ट गेमले हामीलाई धेरै पटक मुस्किल बनाएको थियो । तर, च्याम्पियन्स लिगमा यस्तो खेल हुनु जरुरी छ’ उनले थपे, ‘हाम्रा खेलाडीहरु कमजोर थिएनन्, हामी जहिल्यै गोलका लागि प्रयासरत थियौं र अन्तिममा बल्ल सफलता पायौं ।’