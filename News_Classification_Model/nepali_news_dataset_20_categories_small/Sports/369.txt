
﻿१ पुस, काठमाडौं । नेपाल ब्याडमिन्टन संघको आयोजनामा भइरहेको नेपाल ईन्टरनेशनल सेरिज २०१६ ब्याडमिन्टन प्रतियोगिताको फाइनलसम्म आईपुग्दा भारतिय खेलाडीहरुले आफ्नो दवदवा कायमै राखेका छन् ।
राष्ट्रिय खेलकुद परिषदको कभर्डहलमा भएको प्रतियोगिताको शुक्रबार सम्पन्न खेलको पुरुष एकल र डबल्स, महिला डबल्स र मिक्स डबल्समा भारतिय खेलाडीहरुले आफ्नो प्रभुत्वलाई कायम राखे । पुरुष एकलमा भारतका खेलाडी शिद्धार्थ ठाकुर र अभिषेक यलगार फाइनलमा प्रवेश गरे । ठाकुर र यलगारले भियतनामका खेलाडहरु दुक फात लि र काओ च्योङ्ग फामलाई क्रमशः २१-१९, २१-१८ र २१-१३, ६-२१, २१-१६ ले पराजित गरे ।
यस्तै पुरुष जोडी तर्फको खेलमा भारतका अर्जून एम.आर. र रामचन्द्रन श्लोकको जोडीले भारतकै अरुण जर्ज र सौरभ शर्माको जोडीलाई २१-१०, २१-१८ले पराजित गर्दै फाइनलमा स्थान बनाए । अर्को खेलमा पाकिस्तानका रिजवान आजम र सुलेरी कासिफ अलीको जोडीले भारतका एम.अनिलकुमार राजु र वेङकट गौरभ पिलाई २१-१५, २५-२३ले पराजित गर्दै फाइनलमा अर्जून र रामचन्द्रन संगको भेट पक्का गरे ।
महिला एकलमा भियतनामकी थुई लिन्ह ङयेनले ईरानकी अघेल हाजियाघा सोरयालाई २१-१७, २१-६ ले तथा इन्डोनेसियाकी देभी युनिता इन्दा सारीले भियतनामी थि फोङ्ग थुई त्रानलाई २१-१७, २१-१६ले पराजित गर्दै फाइनल भिडन्त पक्का गरे ।
महिला जोडी तर्फ भारतका अनुष्का पारिख र हरिका भेलुदुर्थि तथा जक्कमपुदी मेघना र पूर्विशा एस. रामको जोडीले उपाधीको लागि प्रतिस्पर्धा गर्ने भएका छन् । अनुष्का र हरिकाको जोडीले इरान र भियतनामी जोडी अघेल हाजियाघा सोरया र देभी युनितालाई २१-१६, २१-१३ तथा मेघना र रामको जोडीले बंगलादेशका अक्तर शप्ला र अलिना सुल्ताको जोडीलाई २१-८, २१-१५ले पराजित गर्दै फाइनलमा स्थान बनाएका छन् ।
मिक्स डबल्स तर्फको खेलमा पनि भारतिय टोलीले बाजी मार्‍यो । भारतका भेङकट गौरव प्रसाद र जुहि देवाङ्गनाको जोडी तथा सौरभ शर्मा र अनुष्का पारिखको जोडीले फाइनलमा प्रतिस्पर्धा गर्ने भएका छन् । प्रसाद र देवङ्गनाका जोडीले बंगलादेशका मोहम्मद सलमान खान र अलिना सुल्तानको जोडीलाई २१-१२, २१-१३ ले तथा शर्मा र पारिखको जोडीले बंगलादेशकै मोहम्मद अनमुल हक र अक्तर सप्लाको जोडीलाई २१-१५, २१-१३ ले पराजित गरे ।