
﻿
रियल मड्रिडका वेल्स सुपरस्टार ग्यारेथ बेलले उनका अहिलेसम्मका महान टिममेटको नाम लिएका छन् । तर सबैको सोचाइभन्दा भिन्न ।
सबैले सोचेका थिए कि उनले रोमन पाभ्लीचेन्को वा क्रिष्टियानो रोनाल्डो । तर वेलको महान टिममेटको सूचीमा यी दुवै अटाएनन् ।
विश्वका एक महान खेलाडीमध्ये एक रोनाल्डोको नामसमेत नलिनु आश्चर्यको कुरा त हो नै किनकि यिनीहरुबीचको सन्तुलनताले रियलले धेरै उपाधि जितेको छ ।
टोटनहृयामका पूर्व स्ट्राइकर वेललाई जुत्ताको ब्राण्ड फुट लकरले प्रश्न सोधेको थियो कि तपाईंसँग खेलेको वा तपाईंको बिरुद्धमा मैदानमा सँगै खेलेको मध्ये कसलाई महान मान्नुहुन्छ ?
प्रश्न लगत्तै वेलले नसोची उत्तर दिए, ‘मेरा लागि सबैभन्दा महान खेलाडी रायन गिग्स हुन् । उनी मैले फुटबल सिक्ने बेलाका आदर्श थिए र विश्व फुटबलका लेजेन्ट हुन् । अर्को कुरा उनी मेरा वेल्स टिममेट पनि हुन् ।’
उनीहरुबीचको उमेर भिन्दता निक्कै छ । उनीहरु वेल्सको जर्सीमा मात्र एकपटक सँगै मैदानमा उत्रिएका छन् । सन् २००७ मा सानमारिनोबिरुद्धको खेलमा हात पारेको ३-० को जितमा दुवैले गोल गरेका थिए ।
त्यसो त वेलले गिग्स आफ्नो आदर्श खेलाडी भएको कुरा पहिलो पटक भनेका होइनन् । युरो २०१६ अघि वेल्सका स्कुले बिद्यार्थीहरुले सोधेको कुन पूर्व खेलाडी मन पराउनुहुन्छ भन्ने प्रश्नमा पनि उनले यस्तै जवाफ दिएका थिए ।
उनले भनेका थिए, ‘म बुढा भइसकेको छैन र त्यसैले धेरै जान्दिन, तर मेरा लागि रायन गिग्स, उनी मेरा आदर्श हुन् ।’