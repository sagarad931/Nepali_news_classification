
﻿ 

१९ कात्तिक, काठमाडौं । एएफसी सोलिडारिटी कप अन्तर्गत नेपालले भोलि पूर्वी टिमोरबिरुद्धको खेलसँगै प्रतियोगिताको सुरुवात गर्दैछ ।
मलेसियाको कुचिङस्थित सारावाक रंगशालामा नेपाली समय अनुसार साँझ सवा पाँच बजेदेखि सुरु हुनेछ । प्रतियोगिताको लागि नेपाली टोली करीव एक साताअघि नै मलेसिया पुगिसकेको छ । पूर्वी टिमोर तुलनात्मक रुपमा नेपालभन्दा कमजोर प्रतिद्वन्द्वी हो ।
खेलअघिको पत्रकार सम्मेलनमा नेपाली प्रशिक्षक ग्यातुकी कोजीले ब्रुनाइसँग ४-० गोलले हारेको भएपनि पूर्वी टिमोरलाई आफुले कमजोर प्रतिद्धन्दीको रुपमा नलिएको बताए । बर्षाले प्रभावित त्यस खेलमा आफुले टिमोरको वास्तविक खेल हेर्न नपाएको उनको धारणा थियो ।
भोलिको रणनीतिबारे कोजीले भनेका छन्, ‘खेल हुने दिनको मौसम अनुसार हामी रणनीति बनाउनेछौं र त्यसैगरी खेलाडीलाई खेल्न भन्नेछौं ।’
टिमोरका प्रशिक्षक फाबियो डा. सिल्भापनि मौसमप्रति चिन्तित देखिन्थे । हिलो मैदानमा आफ्ना युवा खेलाडीले वास्तविक खेल प्रदर्शन गर्न नसकेकोमा सिल्भाले दुःख ब्यक्त गरे । उनले भने, ‘नेपाल बलियो प्रतिद्धन्दी हो तर, हामी जितका लागि खेल्नेछौं ।’
नेपाली टोलीमा रञ्जीत धिमाल र रञ्जन बिष्ट चोटग्रस्त देखिएका छन् । नेपाली फिजियो सुरज भुषालका अनुसार ठूलो चोट नरहेपनि प्रशिक्षणका क्रममा धिमाललाई हृयामस्टि्रङको समस्या देखिएको छ भने रञ्जन फ्लुबाट संक्रमित छन् । शनिबारसम्म उनीहरु फिट भइसक्ने अनुमान गरिएको छ । त्यस्तै हातको शल्याक्रिया गरेका भरत खवास पनि फिट भइसकेका छन् ।
यसअघि नेपालले सन् २०११ मा भएको दुई खेलमा पूर्वी टिमोरलाई पराजित गरेको थियो । सन् २०१४ को विश्वकप छनौटका लागि भएको खेलमा नेपालले पहिलो लेग २-१ र दोस्रो लेग दशरथ रंगशालामा ५-० ले जितेको थियो ।