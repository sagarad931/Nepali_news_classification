
﻿
१३ मंसिर, काठमाडौं । महिला एशिया कप क्रिकेटको आफ्नो दोस्रो खेलमा नेपाल श्रीलंकासँग ८ विकेटले पराजित भएको छ ।
नेपालले लिएको २४ रनको झिनो लक्ष्य पछ्याएको श्रीलंकाले ४.३ ओभरमा २ विकेट गुमाएर इनिङ सुरु भएको २० मिनेटभित्रै पूरा गर्‍यो । श्रीलंकाका लागि हसिनी परेराले अविजित १७ र यशोधा मेण्डिसले ४ रन जोडिन् ।
बलिङमा नेपाली कप्तान रुविना क्षेत्री र करुणा भण्डारीले एक एक विकेट लिए ।
यसअघि बैंककमा टस हारेर पहिले ब्याटिङ गरेको नेपालले १६.२ ओभरमा २३ रन जोड्दा सबै विकेट गुमायो । १२ रन जोड्दा पहिलो विकेट गुमाएको नेपालले दोस्रो विकेट १९ रनमा गुमाएको थियो ।
थप ४ रन जोड्दा नेपाली टोली अलआउट भयो ।
नेपालकी ज्योती पाण्डेले सर्बाधिक १६ रन बनाइन् । सीता राना मगरले ४ र रुविना क्षेत्रीले एक रन जोडिन् । नेपालले दुई अतिरिक्त रन पाएको थियो । नेपालका सात ब्याट्सवुमन शून्यमा आउट भएका थिए ।
नेपालको इनिङ ध्वस्त पार्न श्रीलंकाका लागि इनोका रणभीरा र सुगान्धिका कुमारीले समान तीन तीन विकेट लिएका थिए ।
एशिया कप अन्तर्गत आफ्नो तेस्रो खेलमा नेपालले भोलि बंगलादेशसँग प्रतिस्पर्धा गर्नेछ ।