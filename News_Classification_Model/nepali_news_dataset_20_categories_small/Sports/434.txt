
﻿
९ पुस, बिराटनगर । नेपाली खेलकुदको महामेला मानिने राष्ट्रिय खेलकुद अहिले पूर्वाञ्चलका १३ जिल्लामा भइरहेको छ । राष्ट्रिय खेलकुदको यसअघिको संंस्करण सुदूपश्चिममा भएको थियो ।
नेपाल सानो देश भए पनि एक छेउबाट अर्को छेउमा पुग्न पूरै एक दिन लाग्छ । अव्यवस्थित सडक मार्ग र भौगोलिक कठिनाइले गर्दा यहाँ यात्रा गर्न धेरै कठिन छ ।
नेपालको पूर्व र पश्चिमबीचको भौगोलिक दूरी थोरै भए पनि सेवा सुविधा र अवसरहरुमा निक्कै नै अन्तर छ । यही दूरीको एउटा उदाहरण हो सातौं राष्ट्रिय खेलकुदमा सुदूरपश्चिमाञ्चलको महिला भलिवलको भोगाइ ।
‘हाम्रो टोलीले प्रशिक्षणका लागि सात दिनको समय पाएको थियो, त्यसमा एक दिन त सबैबीच परिचय हुनै लाग्यो, अर्को एक दिन धनगढीबाट इटहरीसम्म आउनै लाग्यो ।’ टोलीका मुख्य प्रशिक्षक मेघराज जोशी यसो भन्छन् ।
जोशीका अनुसार उनको टिमका सदस्यहरु सुदूपश्चिमका ९ जिल्लाबाट आएका छन् र टोलीका सदस्यहरुले एकअर्कालाई राम्रोसँग चिन्दा पनि चिन्दैनन् ।
अधिकांश स्कुले किशोरीहरु रहेको टोलीमा एकजना अरुभन्दा अलि बढी प्रतिभाशाली ईश्वरी तामाङलाई कप्तान बनाइएको छ ।
‘हामी अहिले बिराटनगरमा छौं, राष्ट्रिय खेलकुद खेल्नेछौं तर त्यसपछि हाम्रो टिमका सदस्यहरुबीच एउटै टोलीबाट खेल्न त परै जाओस, कहिल्यै सबैजना सँगै होइएला भन्ने पनि निश्चित छैन ।’ ईश्वरीले भनिन् ।
यति भएर पनि प्रशिक्षक जोशी भने आफ्नो टोलीले काश्य पदकसम्म ल्याउन सक्नेमा आशावादी छन् ।
उनी भन्छन्, ‘सुदूरपश्चिममा क्षमताको कमी छैन, मात्र कमी छ त अरु सरहको अवसर र सुविधाको ।’
आफू पनि अघिल्ला राष्ट्रिय गेम खेलिसकेका प्रशिक्षक जोशीको गुनासो यो पनि छ कि निक्कै कठिनसँग एउटा प्रतियोगिताका लागि टिम जम्मा गरेको हुन्छ, प्रतियोगितामा राम्रो प्रदर्शन गरेपछि उनीहरु विभागीय टिमको नजरमा पर्छन र टोलीमा पुनः खेलाडीको खडेरी पर्छ ।

लामो सडक यात्राका क्रममा थकित देखिएका खेलाडीहरुले शनिबारदेखि भलिबल प्रतियोगिता खेल्दैछन् । तर, उनीहरुलाई यो जानकारी पनि छैन कि आफ्नो पहिलो प्रतिद्धन्दी कुन टिम हो भनेर ।
‘आजमात्रै आइपुग्यौं, हाम्रो पहिलो प्रतिद्धन्दी कुन टिम हो, जानकारी भएको छैन, सायद टाइसिट ड्र भएको छैन होला ।’ टिमकी कप्तान ईश्वरीले शुक्रबार अनलाइनखबरसँग भनिन् ।
प्रतियोगिताका लागि केही दिनअघि आउनका लागि पनि बजेट अभाव भएको प्रशिक्षक जोशीले बताए ।
टोलीकी सदस्य प्रभा शाही पनि पहिलो खेलमा शनिबार कस्तो प्रदर्शन हुने हो भन्ने अन्योलमा छिन् । उनले भनिन्, ‘लामो यात्राका कारण गाडी लागेर एक साथी उदघाटनमा उपस्थित हुनसमेत सकिनन्, होटलमै आराम गरिरहेकी छन्, उनले खेल्न सक्नेमा पनि अझै अन्योल छ ।’

महिला भलिवल टोलीमात्र होइन, सातौं राष्ट्रियका लागि सुदूरपश्चिमको प्रतिनिधित्व गर्ने ४४९ जना सबै खेलाडीको समस्या उस्तै छ, ‘सुदूरपश्चिमदेखि सुदूरपूर्वसम्मको पट्यारलाग्दो यात्रा’ ।