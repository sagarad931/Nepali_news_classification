
﻿
एउटा खेलाडी एक्लैले पूरै खेलाडीको लागि खेल्न सक्ला ? त्यसको पछिल्लो नमूना दक्षिण अफि्रकाको महिला यु १९ क्रिकेटमा गत साताको सोमबार देखियो । जहाँ पुमालांगा क्लबले इस्टर्नबिरुद्ध खेलेको थियो ।
शानिया ली स्वार्ट १५ बर्षको उमेरदेखि नै पुमालांगा यु १९ टिमबाट खेल्दै आएकी छन् । इस्टर्नबिरुद्धको टी-ट्वान्टी खेलमा उनले ८६ बलमा १६० रन बनाउँदा अन्य ९ खेलाडीको स्कोर ० रहृयो । उनको १६० र ९ अतिरिक्त रन गरी टिमले कुल १६९ रन बनायो । यो सम्भवत रेकर्ड हो ।
‘त्यही साताको शुक्रबार भएको एक दिवशीय खेलमा टिमले कुल ३५२ रन बनाउँदा उनको योगदान २८९ रन रहृयो ।’ उनका पिता बाल्टुसले भने, ‘अर्को स्ट्राइकबाट विकेट जाँदै गर्दा उनी सम्हालिएर खेलिन् र उत्कृष्ट रन बनाइन् ।’
स्वार्टले फाष्ट बलरका रुपमा क्रिकेट करिअरको सुरुवात गरेकी थिइन् । तर, ब्याटिङमा ध्यान दिन भन्दै उनले बलिङ शैली परिवर्तन गरेकी थिइन् । टोलीका एकमात्र रन स्कोरर खेलाडीका रुपमा उनले १२ छक्का र १८ चौका प्रहार गर्दै १४४ रन त बाउण्ड्री प्रहार गरिन् ।
उनले एउटा एण्डबाट शानदार ब्याटिङ गरिरहँदा अर्को एण्डबाट आठ ब्याट्सवुमन आउट भए र बिपक्षी टोलीका बलरले ५ विकेट लिइन् ।
दशौं नम्बरमा ब्याटिङमा आएकी निकोलेट फिरीसँग उनले सर्बाधिक ६१ रनको साझेदारी गरिन् जहाँ फिरीले ३ बल सामना गरेर रन बनाउन सकिनन् ।