
﻿
८ मंसिर, झापा । सुरुङ्गामा जारी सहारा सुरुङ्गा गोल्ड कप फुटबल प्रतियोगितामा नेपाल पुलिस क्लबलाई हराउँदै एपीएफ फाइनलमा पुगेको छ ।
बुधबार भएको खेलमा एपीएफले पुलिसलाई टाइब्रेकरमा ५-४ गोल अन्तरले हराएको हो । अब उसले बिहीबार रुपन्देही-११ र मनाङ मस्र्याङ्दी बीचको खेलमा विजयी हुने टोलीसँग प्रतिष्पर्धा गर्नेछ ।
निर्धारित समयमा दुवैतर्फबाट गोल हुन नसकेपछि खेलको निर्णय टाइब्रेकरबाट लिइएको थियो ।  पुलिसका बुद्ध लामाले गरेको प्रहार पोष्ट बाहिर गएको थियो । एपीएफका नविन लामा, आदित्य चौधरी, मिलन राई, पासङ लामा र रञ्जन विष्टको प्रहार गोलमा परिणत भयो ।
पुलिसका विक्रम धिमाल, दिनेश गुरुङ, तेज तामाङ र दिनेश राजवंशीले गोल गरे ।
कनकाई माविको खेल मैदानमा भइरहेको प्रतियोगिताको नेपाली राष्ट्रिय फुटबल टिमका मुख्य प्रशिक्षक ग्योटोकु कोजीले समेत अवलोकन गरिरहेका छन् ।
खेलमा उत्कृष्ट प्रदर्शन गरेका एपीएफका राजेन्द्र रावल म्यान अफ म्याच घोषित भए ।
उनलाई विर्तामोडको हनुमान सेन्ट्रलमा रहेको मोबायल दोकानका प्रोप्राइटर पवन खतिवडाले १५ हजार रुपैयाँ बराबरको मोबायल प्रदान गरे ।
प्रतियोगिताको विजेताले ३ लाख ५१ हजार १ सय ११ रुपैयाँ र उपविजेताले २ लाख ५१ हजार १ सय ११ रुपैयाँ पाउने आयोजक सुरुङ्गा जेसिजका भीम भट्टराईले बताए ।