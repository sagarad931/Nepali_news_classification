
﻿१० पुस, इटहरी । ६ महिनाको क्यानडा बसाईपछि एक बर्षअघि चर्चित धाविका कान्छीमाया कोजु स्वदेश फर्किइन् ।
उनी क्यानडाबाट फर्कँदा पुनः खेल्नसक्ने अवस्थामा थिइनन् । आर्थिक अभाव र निरन्तरको प्रशिक्षण नपाउँदा उनी शारीरिक र मानसिक रुपमा कमजोर बनिसकेकी थिइन् । उनी करिव-करिव डिप्रेसनको शिकार थिइन् ।
एक संस्थाको सहयोगमा उनी क्यानडाको सास्काटोनमा पुगेकी थिइन् । त्यहाँ उनले तीन प्रतियोगिता खेलिन् ।
नेपालमा खेलभन्दा अन्य कामको अनुभव नभएको उनका लागि क्यानडा बसाई गाह्रो भयो । ‘सबै मिलेको भए उतै सेटल हुने गरी गएको थिएँ । तर उतै बस्ने सम्भावना पनि भएन र आर्थिक समस्या पनि पर्न थालेपछि नेपालै फर्किएँ’ कान्छीमायाले भनिन् ।
गत बर्षको मंसिरमा नेपाल फर्कँदा उनी १० मिनेटपनि दौडन सक्ने अवस्थामा थिइनन् । जबकी मध्यम दूरीका धाविकामध्ये कान्छिमाया नेपालकै उत्कृष्ट खेलाडी थिइन् ।
प्रशिक्षक रुघुराज वन्त भन्छन्, ‘कान्छी नेपाल फर्कँदा मानसिक रुपमा विक्षिप्त थिइन्, शरीरको तौल पनि बढेको थियो र उनी १० मिनेटपनि दौडन सक्दिनथिन् ।’
एक बर्षको प्रशिक्षणपछि कान्छिको नेपाली खेलकुदमा दोस्रो इनिङ सुरु भयो । एपिएफका सुविधासम्पन्न जागिर छाडेर क्यानडा गएकी उनका लागि प्रशिक्षक वन्तले प्रशिक्षण सुरु गरे । खेलमा फर्कन संघर्षरत रहेकै बेला उनको घुँडामा चोट लाग्यो । तर, केहि समयको आरामपछि उनी खेलमा फर्कन सफल भइन् ।

गत असोजमा सम्पन्न काठमाडौं म्याराथनमा उनले स्वरुपा खड्काको नाममा रहेको राष्ट्रिय कीर्तिमान आफ्नो नाममा सारिन् । उनले काठमाडौं म्याराथन २ घण्टा ५५ मिनेट ५७ सेकेण्डमा पूरा गर्दै नयाँ राष्ट्रिय कीर्तिमान बनाएकी हुन् ।
सातौं राष्टि्य खेलकुद अन्तर्गतको महिला ५ हजार मिटर दौडमा उनै कान्छीमायाले निर्धारित दूरी १८ मिनेट १३.४० सेकेण्डमा पूरा गर्दै स्वर्ण जितिन् । छैटौं राष्ट्रिय खेलकुदमा स्वर्ण जितेकी नेपाल आर्मीकी विश्वरुपा बुढा यसपटक चुकिन् ।
क्यानडाबाट फर्किएपछि पनि उनले एपिएफकै जर्सीमा खेलिरहेकी छन् । तर, उनी करारमा आवद्ध भएकी हुन् । ‘आफ्नै कारणले एकपटक एपिएफको जागीर गुमाउन पुगेँ । त्यसलाई बिर्सिएर पुनः एपिएफका लागि योगदान गर्न चाहन्छु,’ कान्छीमायाले भनिन्, एपिएफका सरहरुले पनि सातौं राष्ट्रिय सकिएपछि यसबारेमा कुरा गरौं भन्नुभएको छ ।
गत बर्षको जेठ महिनामा उनले क्यानडा जाने अवसर पाएकी थिइन । नेपालमा भूकम्प गएको एक महिनामात्रै भएको थियो ।
सुरक्षा निकाय सबै उद्धार र राहत वितरणमा व्यस्त रहँदा उनले क्यानडाका लागि बिदा पाउने कुरै थिएन । ‘बिदा पाउने सम्भावना कमजोर भएपछि म बिना जानकारी क्यानडा गएँ । पछि जागिरबाट निकालिएको जानकारी पाएँ ।’ कान्छिले भनिन् ।
उनले १० हजार मिटर दौडमा पनि सहभागिता जनाएकी छन् । यस खेल भोलि हुनेछ ।