
﻿
३० मंसिर, भैरहवा । रुपन्देहीको धकधईमा सम्पन्न अन्तराष्ट्रिय कुस्ती प्रतियोगिताको उपाधि पहलवान अमित कुमार यादवले जितेका छन् । उनले पल्सर मोटरसाइकल हात पारेका छन् ।
फाइनल प्रवेश गरेको भारतका महारजगंजका पहलवान जितेन्द्र चौहानले भारत हरियाणाका पहलवान अमित कुमार यादवसँग प्रतिस्पर्धा नै गरेनन् । र, अमित कुमार यादवलाई विजेता घोषणा गरिएको आयोजक बजरंग समितिले जनाएको छ ।
बुधबार सेमिफाइलनको प्रतिस्पर्धामा विवाद भएको थियो, जसका कारण हिजै हुनु पर्ने फाइनल बिहीबार बिहानसम्मका लागि स्थगित भयो । सेमिफाइनलमा भारतका पहलवान अमितकुमार यादव र रोहितबिच भएको प्रतिस्पर्धामा रोहितले यादवलाई पछारे ।
रोहितका गुरु केशवदास बाबाले आफ्नो शिष्यले विजयी भएको दाबी गरे । तर, आयोजक समिति र रेफ्रीले पछारेर मात्र नहुने कम्तिमा २० सेकण्ड थिचेर राखेमा मात्र वियजी हुने नियम रहेको बताए ।
रोहितका गुरु केशवदास बाबाले आफ्नो शिष्य रोहितसहित आफ्ना सबै पहलवानलाई लिएर कुस्ती स्थलबाट हिडे र आयोजकले अमितलाई विजेता घोषणा गरे ।
फाइनल पुगेका अर्का पहलमान जितेन्द्र पनि केशवदासकै शिष्य भएकाले फाइनल खेल्न माननेन् र अमितले फाइनल नखेली नै उपाधि जितेका छन् ।
४ दिनसम्म चलेको कुस्ती प्रतियोगितामा ८६ जोडी पहलवानले भाग लिएका थिए ।