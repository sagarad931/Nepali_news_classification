
﻿
१९ कात्तिक, काठमाडौं । फिफाले उत्कृष्ट फुटबलरको मनोनयनमा परेका २३ खेलाडीको नाम सार्वजनिक गरेको छ ।
फ्रान्स फुटबलसँगको सहकार्य तोडेपछि फिफाले यो वर्षबाट फेरि वेष्ट फिफा प्लेयर अवार्ड दिँदैछ । बलोन डि’ओरलाई भने फ्रान्सेली म्यागाजिनले निरन्तरता दिनेछ ।
शुक्रबार सार्वजनिक सूचीमा लिओनल मेस्सी र क्रिष्टियानो रोनाल्डो त छन् नै बार्सिलोनाका लुइस स्वरेज, नेयमार र आन्द्रे इनिस्टा छन् । रियल मड्रिडका ग्यारेथ बेल, लुका मोडरिक, टोनी क्रुज र सर्जिओ रामोस छन् । अर्को स्पेनिस क्लब एथ्लेटिको मड्रिडका एन्टोनी ग्रिजम्यान परेका छन् ।
इंग्लिस क्लब म्यानचेष्टर सिटीका सर्जिओ एग्युरो र केभिन डि ब्रुयेन छन् भने यो सिजन मात्र युनाइटेड आएका जान्टन इब्राहिमोभिच र पल पोग्बा पनि मनोनयनमा परेका छन् ।
यस्तै युभेन्टसका बुफोन, बार्यन म्युनिखका रोबर्ट लेभान्डोस्की र नुयर, लिसेस्टरका रियाद महरेज र भर्डी, आर्सनका एलेक्सिस सान्चेज र ओजिल छन् । यस्तै फ्रान्स तथा वेष्टहृयामका डिमित्री पयेट र चेल्सीका केन्टे पनि उत्कृष्ट फुटबलरको मनोनयनमा परेका छन् ।
फिफा फुटबल कमिटीका विज्ञहरुले २३ खेलाडीको सूची बनाएको हो । र, विजेताको घोषणा जनवरी ९ मा हुनेछ ।
उत्कृट फुटबलर छनौटमा विश्वभरका फुटबलर, प्रशिक्षक, पत्रकार लगायतले मत दिनेछन् । फिफाका अनुसार राष्ट्रिय टोलीका कप्तान र प्रशिक्षकको मतले ५० प्रतिशत र बााकी फुटबल समर्थक र फिफाले छनौट गरेका २०० पत्रकारको मतलाई ५० प्रतिशत मानिनेछ । मतदान शुक्रबारबाट सुरु भएको छ र २२ नोभेम्बरमा सकिनेछ ।