
﻿२० कात्तिक, झापा । झापाको कनकाई नगरपालिकामा हुँदै आएको सुरुङ्गा गोल्ड कपको चौथो संस्करण आगामी मंसिर ४ गतेदेखि हुने भएको छ ।
आयोजक सुरुङ्गा जेसिजका अनुसार सात वटा ‘ए’ डिभिजन टिमबीच प्रतिष्पर्धा हुनेछ । कनकाई उच्च मावि सुरुङ्गाको खेल मैदानमा हुने प्रतियोगिताले यस वर्षदेखि सहारा नेपाल बचत तथा ऋण सहकारी संस्था चारपानेको साथ पाएको छ ।
तीन वर्षयता निरन्तर भइरहेको सुरुङ्गा गोल्ड कप अब ‘सहारा सुरुङ्गा गोल्ड कप’ भएको सुरुङ्गा जेसीज एवम् आयोजक समितिकी अध्यक्ष सरला पोखरेलले बताइन् ।
टीम व्यवस्थापक भीम भट्टराईका अनुसार अनुसार खेलमा रमपम झापा-११, हुण्डाईं मनाङ मस्र्याङ्दी क्लब, सशस्त्र प्रहरी बल, नेपाल पुलिस क्लब, सिएसजी संकटा क्लब, काठमाण्डौं, रुपन्देही-११, बुटवलसहित आयोजक गरी ८ वटा टिम सहभागी हुनेछन् ।
प्रतियोगिताको विजेताले ३ लाख ५१ हजार १ सय ११ रुपैयाँ र उपविजेताले २ लाख ५१ हजार १ सय ११ रुपैयाँ पाउने आर्थिक समिति संयोजक कुमारमणि पोखरेलले बताए ।
म्यान अफ द सिरिजले २५ हजार रुपैयाँ नगद पाउनेछन् भने म्यान अफ म्याचले एन्ड्रोइड मोबाइल पाउने खेलकुद समिति संयोजक प्रविण तिम्सिनाले बताए ।
यस वर्ष टिकट विक्रीबाट १० लाख रुपैयाँ सङ्कलन गर्ने लक्ष्य राखिएको छ । २६ लाख ३२ हजार २ सय २२ रुपैयाँ खर्च हुने अनुमान गरिएको गोल्डकपमा चार हजार दर्शकले सहजरुपमा खेल हेर्नसक्ने मैदान व्यवस्थापनका संयोजक दिलकुमार कार्कीले बताए ।