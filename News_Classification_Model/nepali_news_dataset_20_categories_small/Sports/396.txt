
﻿
४ पुस, काठमाडौं । आफ्नो करियरको तेस्रो टेष्टमा भारतका करुण नायरले शानदार तेहरो शतक बनाएर इतिहास रचेका छन् ।
चेन्नईको चेपक स्टेडियममा इंग्ल्याण्डविरुद्ध करुण नायरले यो सफलता हात पारेका हुन् । उनले मात्र ३८१ बलमा ३२ चौका र ४ छक्काको मदतमा तेहरो शतक बनाएका हुन् ।
उनको स्ट्राइक रेट लगभग ८० थियो । नायर तेहरो शतक पुरा भएसँगै कोहलीले सातौ विकेटमा ७५९ रनको स्कोरमा भारतीय पारी समाप्तीको घोषणा गरे । यो टेष्टको चौथो दिन हो ।
साथै टेष्टमा भारतको सबैभन्दा ठूलो स्कोर हो । रोचक कुरा के भने नायरले पहिलो टेष्टमै शतक हानेका थिए ।
उनी टेष्ट क्रिकेटमा तेहरो शतक बनाउने दोस्रा भारतीय ब्याट्सम्यान पनि बनेका छन् । यसअघि वीरेन्द्र सहवागले यो सफलता पाएका थिए ।
साथै भारतका एल राहुलले १९९ रन बनाए । इंग्ल्याण्ड पहिलो पारीमा ४७७ रनमा आउट भएको थियो ।