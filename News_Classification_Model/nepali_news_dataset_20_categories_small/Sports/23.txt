
﻿
२१ कात्तिक, काठमाडौं । मंगलबारदेखि जापानको टोकियोमा सुरु हुने एसियाली युथ तथा जुनियर भारोत्तोलन च्याम्पियनसीपमा सहभागी हुने खेलाडी तथा अफिसियललाई बिदाई गरिएको छ । टोली भोलि जापान प्रस्थान गर्नेछ ।
नोभेम्बर ८ देखि १५ सम्म हुने प्रतियोगितामा नेपालबाट एक पुरुषर एक महिला खेलाडीले भाग लिनेछन् । पुरुषको ६२ केजीमा प्रकाश केसी र महिला ५८ केजीमा कमला श्रेष्ठले प्रतिस्पर्धा गर्नेछिन् । प्रकाशले युथ र जुनियर दुवैमा खेल्नेछन् भने कमलाले जुनियरतर्फ मात्र सहभागिता जनाउनेछिन् ।
प्रकाशले नोभेम्बर ११ र कमलाले नोभेम्बर १२ तारिखमा खेल्ने तालिका छ । प्रकाशको उत्कृष्ट प्रदर्शन स्न्याचमा ९३ केजी र क्लिन एन्ड जर्कमा १२० केजी रहेको छ । स्न्चाचमा ५८ केजी र क्लिन एन्ड जर्कमा ७३ केजी कमलाको व्यक्तिगत उच्च प्रदर्शन हो । ३५ भन्दा बढी राष्ट्रको सहभागिता रहने नेपाल भारोत्तोलन संघले जनाएको छ ।
टिम प्रशिक्षकमा ओलम्पियन एवं भारोत्तोलन प्रमुख प्रशिक्षक सुनीललाल जोशी तथा व्यवस्थापकमा सञ्जय महर्जन छन् । नेपाल भारोत्तोलन संघका अध्यक्ष रतनकुमार टण्डन र महासचिव पार्थ सारथी सेन गुप्त पनि टोलीसंगै टोकियो जाँदैछन् ।
टण्डन आगामी बुधबार हुने एसियाली कंग्रेस र एसियाली भारोत्तोलनको कार्यकारी बैठकमा सहभागी हुन त्यसतर्फ जान लागेका हुन् । दक्षिण एसियाली भारोत्तोलन संघका उपाध्यक्ष समेत रहेका टण्डन एसियाली भारोत्तोलन महासंघका अध्यक्ष मोहम्मद युसुफ अल्मानाका असिस्टेन्ट हुन् ।