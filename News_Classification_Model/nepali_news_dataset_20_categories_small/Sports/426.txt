
﻿
७ पुस, सप्तरी । सातौं राष्ट्रिय खेलकुद प्रतियोगिता नजिक आइसक्दा समेत भारोत्तोलन खेलका लागि राष्टिय खेलकुद समितिले कुनै किसिमको सहयोग गरेको छैन् । भारोत्तोलन खेल पुस १० गतेदेखि सप्तरी सदरमुकाम राजविराजमा हुँदैछ ।
प्रतियोगिताका लागि सबै किसिमको तयारी गरिएपनि राखेपले कुनै आर्थिक सहयोग समेत नगरेको जिल्ला खेलकुद विकास समिति सप्तरीले जनाएको छ । समितिद्वारा बिहीबार आयोजित पत्रकार सम्मेलनमा प्रतियोगिताका लागि अन्य जिल्लाहरुलाई बजेट दिएपनि भारोत्तोलनका लागि कुनै किसिमको सहयोग नदिएको जानकारी दिइएको छ ।
पत्रकार सम्मेलनमा जिल्ला खेलकुद विकास समितिका उपाध्यक्ष धिरु बर्मा, कार्यालय प्रमुख लक्ष्मण मण्डल, भारोत्तोलन संघका जिल्ला अध्यक्ष महेश यादव र प्रशिक्षक दिनेश भुजेलले राखेपद्वारा कुनै किसिमको सहयोग नआएको गुनासो गरे । ‘राखेपले भारोत्तोलनको खेल सप्तरीमा गराउने पत्र मात्रै पठाएको छ’ भारोत्तोलन प्रशिक्षक भुजेलले भने, “सहयोगको बारेमा अहिलेसम्म कुनै किसिमको जानकारी गराइएको छैन् ।”
भारोत्तोलन संघ अध्यक्ष यादवले अहिलेसम्म गरिएका तयारी स्थानीयहरुबाट सहयोग संकलन गरेरै गरिएको बताए । ‘अहिलेसम्मको तयारीका साथै खेलका लागि पनि सहयोग संकलन गरिरहेका छौं’ उनले भने, “जिल्लामा राष्ट्रिय खेलकुदको आयोजना गरिएपछि हामी गौरवान्वित भएका छौं । जसरी भएपनि सफलतापूर्वक प्रतियोगिता समापन गराउँछौं ।”
१२३ खेलाडी सप्तरी आउने
आगामी १० गतेदेखि हुने भारोत्तोलन खेलका लागि पाँच वटा विकास क्षेत्र र तीन वटा विभागीय टोली गरी ८ वटा टिम सप्तरी आउने भएका छन् । पाँच विकास क्षेत्र र नेपाल प्रहरी, सशस्त्र प्रहरी र नेपाली सेनाको टोली यहाँ आउने जिल्ला खेलकुद विकास समिति प्रमुख लक्ष्मण मण्डलले जानकारी दिए । उनले सशस्त्र प्रहरीबाहेक सबै टोलीबाट महिला खेलाडीले प्रतिनिधित्व गर्ने जानकारी दिए ।
उनले ५९ जना महिला र ६४ जना पुरुष खेलाडी, २० जना प्रशिक्षक, ३० जना केन्दि्रय र ६ जना स्थानिय निणर्ायक, आठ जना व्यवस्थापक र २ जना भारोत्तोलन संघका प्रतिनिधीको यहाँ सहभागिता रहने बताए ।
भारोत्तोलन खेल पुरुषतर्फ ५६, ६२, ६९, ७७, ८५, ९४, १०५ र त्यसभन्दा माथि तौल समूहमा खेलाइनेछ । महिलातर्फ ४८, ५३, ५८, ६३, ६९, ७५ र त्यसमाथिको समूहमा खेलाइने प्रशिक्षक भुजेलले बताए ।
सबैलाई गमछा दिइने
प्रतियोगिता अन्तर्गत भारोत्तोलन खेल्न आउने खेलाडी, प्रशिक्षक, व्यवस्थापकसहित सबैलाई मधेशीको पहिचान गमछा दिने निर्णय भएको भारोत्तोलन संघका अध्यक्ष यादवले बताए । उनले सबैलाई गमछा दिदैं मायाको चिनो समेत प्रदान गरिने जानकारी दिए ।
१० गते भारोत्तोलन खेलको उद्घाटन भव्य समारोहकाबीच गरिनेछ । प्रतियोगिताको उद्घाटन युवा तथा खेलकुद मन्त्री दलजीत श्रीपाइलीले गर्ने कार्यक्रम रहेको कार्यालय प्रमुख मण्डलले बताए । उनले १३ गतेसम्म भारोत्तोलन खेल खेलाइने बताए ।