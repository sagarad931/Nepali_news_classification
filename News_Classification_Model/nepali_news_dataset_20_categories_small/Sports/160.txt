
﻿ 

९ मंसिर, झापा । सुरुङ्गामा जारी सहारा सुरुङ्गा गोल्डकप फुटबल प्रतियोगिताको फाइनलमा शसस्त्र प्रहरीको एपीएफ र रुपन्देही–११ भिड्ने भएका छन् ।
बिहीबार भएको अन्तिम सेमिफाइनल खेलमा रुपन्देहीले मनाङ मर्स्याङ्दी क्लबलाई हराएसँगै फाइनलमा एपीएफ र रुपन्देही भिड्ने पक्का भएको हो ।
टाइब्रेकरमा रुपन्देहीले मनाङलाई ४–३ गोल अन्तरले हरायो । मनाङका लागि सुजल श्रेष्ठ र निराजन मल्ल अभागी सावित भए ।
रुपन्देहीका विजय धिमालको प्रहार पोष्टबाट बाहिरिएको थियो ।  रुपन्देहीका विक्रम लामा, रजिन धिमाल, विमल घर्ती मगर र दिलिप क्षेत्रीको प्रहार गोलमा परिणत भयो । मनाङका अनिल गुरुङ, हेमन गुरुङ र किरन चेम्जुङले गोल गरे ।
खेल अवधिभर मनाङले रुपन्देहीलाई दबावमा राखे पनि गोल गर्न सकेन ।
खेलको २६ औं मिनेटमा मनाङका विदेशी खेलाडी ओलावालेले सेकेण्ड बारबाट उत्कृष्ट प्रहार गरेका थिए तर त्यसलाई रुपन्देहीका रजिन धिमालले बचाए । ३२ औं मिनेटमा हेमन गुरुङको प्रहारलाई रुपन्देहीका गोल रक्षक दिलिप क्षेत्रीले बचाएका थिए ।
दोस्रो हाफको सुरुवाती समयमा विश्वास श्रेष्ठले उत्कृष्ट अवसर गुमाए । उनको प्रहार पोष्ट बाहिर गएको थियो ।
खेलमा उत्कृष्ट प्रदर्शन गरेका रुपन्देहीका विक्रम लामा म्यान अफ द म्याच घोषित भए ।
रुपन्देहीका टिम म्यानेजर दयाराम सापकोटाले खेलाडीहरुले राम्रो प्रदर्शन गरेको भन्दै फाइनलमा अझ सशक्त रुपमा प्रस्तुत हुने बताए ।
सहारा सुरुङ्गा गोल्डकप अन्तरगतको फाइनल खेल शनिबार कनकाई माविको खेल मैदानमा ३ बजेदेखि हुँदैछ ।
 