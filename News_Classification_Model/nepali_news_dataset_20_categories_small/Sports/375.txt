
﻿
२ पुस, काठमाडौं । डिएगो कोष्टाको गोलको मदतमा क्रिष्टल प्यालेसलाई हराउँदै चेल्सीले प्रिमियर लिगमा लगातार ११ जितको रेकर्ड बराबरी गरेको छ । साथै लिगमा ९ अंकको प्रष्ट अग्रता कायम गरेको छ ।
शनिबार भएको खेलमा चेल्सीले क्रिष्टल प्यालेसलाई १-० गोल अन्तरले पराजित गरेको हो । उसका जितमा फेरि कोष्टा निर्णायक बने । उनले ४३ औं मिनेटमा गोल गरेका थिए ।
यसअघि मार्कोस एलोन्सोल चेल्सीलाई अग्रता दिलाउने मौका पाएका थिए । तर, उनको प्रहार क्रसबारमा लाग्यो । प्यालेसका जेसज पोन्चिनले राम्रो मौका पाएका थिए तर, उनको प्रहारले सही दिशा लिन सकेन ।
जितसँगै चेल्सीले २००९ मा अप्रिलदेखि सेप्टेम्बरसम्ममा आफैंले बनाएको ११ जितको रेकर्ड बराबरी गरेको छ । प्रिमियर लिगमा लगातार १४ जितको रेकर्ड भने आर्सनलले २००२ मा बनाएको थियो ।
चेल्सी १७ खेलबाट ४३ अंकका साथ शीर्ष स्थानमा छ भने दोस्रो स्थानमा रहेको लिभरपुलको ३४ अंक छ ।