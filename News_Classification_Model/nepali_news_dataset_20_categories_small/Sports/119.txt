
﻿
६ मंसिर, काठमाडौं । स्पिनरहरु हावी भएपछि इंग्ल्याण्डबिरुद्धको दोस्रो टेष्टमा घरेलु टोली भारतले २४६ रनको शानदार जित हासिल गरेको छ ।
भारतले दिएको ४०४ रनको लक्ष्य पछ्याएको इंग्ल्याण्ड दोस्रो टेष्टको पाँचौं तथा अन्तिम दिन १५८ रनमै समेटिएपछि भारतको जित निश्चित भएको हो । ८७/२ को स्थितिबाट पाँचौं दिनको सुरुवात गरेको इंग्ल्याण्डले अन्तिम दिन ७१ रन जोड्दा बाँकी आठै विकेट गुमाउन पुग्यो । दोस्रो इनिङमा कप्तान एलिस्टर कुकले ५४ रन बनाउनुबाहेक अन्यको प्रदर्शन सन्तेाषजनक थिएन ।
पहिलो इनिङमा पाँच विकेट लिएका रविचन्द्रन आश्विनले दोस्रो इनिङमा पनि ३ विकेट लिए । त्यस्तै अन्य स्पिनरहरु जयन्त यादवले पनि तीन विकेट लिँदा रविन्द्र जडेजाले २ विकेट लिए ।
यसअघि बिशाखापट्नममा टस जितेर ब्याटिङ रोजेको भारतले पहिलो इनिङमा कप्तान बिराट कोहलीको १६७ र चेतेश्वर पुजाराको ११९ रनको सहयोगले ४५५ रनको योगफल बनाएको थियो ।
जवाफी ब्याटिङमा आएको इंग्ल्याण्ड २५५ रनमै समेटिँदा भारत पहिलो इनिङमै २०० रनको अग्रता लिन सफल भएको थियो । पहिलो इनिङमा इंग्ल्याण्डका लागि बेन स्ट्रोकले ७० रन बनाएका थिए ।
२०० रनको अग्रतामा दोस्रो इनिङ सुरुवात गरेको भारतले कप्तान कोहलीको ८१ रनको सहयोगमा २०४ रन थप्यो । कोहली टेष्टको म्यान अफ द म्याच घोषित भए ।
पाँच टेष्टको शृङखलाका लागि भारत भ्रमणमा रहेको इंग्ल्याण्डले शृङखलामा एक शून्यले पछाडि परेको छ । यसअघि पहिलो टेष्ट बराबरीमा सकिएको थियो । दुईबीचको तेस्रो टेष्ट आगामी शनिबारदेखि मोहलीमा सुरु हुनेछ ।