
﻿२७ कात्तिक, काठमाडौं । विश्वकप छनौट फुटबलमा पोल्याण्डले रोमानियामाथि सहज जित हात पारेको छ ।
जुन खेलको दोस्रो हाफमा घरेलु दर्शकले फालेको पटका मैदानमै पड्किएको छ र पोल्याण्डका स्ट्राइकर रोबर्ट लोभेन्डोस्कीलाई तत्काल उपचार गर्नु परेको छ ।
पटकाका कारण लेभान्डोस्कीलाई कुनै चोट त लागेको थिएन । तर, एक्कासी आफ्नो अगाडि पटका पड्किएर धुवा आउन थालेपछि उनी मैदानमै ढलेका थिए । खेलको ५४ औं मिनेटमा भएको यो घटनापछि पोल्याण्ड र रोमानियाबीचको खेल केहीबेर रोकिएको थियो ।
पुनः सुचारु भएको खेलमा लेभान्डोस्कीले दुई गोल गरे । ८२ औं मिनेटमा गोल गरेका उनले खेलको अन्त्यतिर पेनाल्टीमा गोल गर्दै पोल्याण्डलाई ३–० को शानदार जित दिलाएका छन् ।
त्यसअघि पहिलो हाफको अन्तिमतिर पनि घरेलु दर्शकले फालेको चम्किने वस्तुका कारण खेल केहीबेर रोकिएको थियो ।