
उमेशलाल श्रेष्ठ
सभापति, उद्योग समिति (नेपाल उद्योग वाणिज्य महासंघ)
राजनीतिक पृष्ठभूमि भएको परिवारमा जन्मेर पनि दलीय राजनीतिमा संलग्न नभएका उमेशलाल श्रेष्ठ मुलुकको व्यावसायिक र खेलकुदको राजनीतिमा भने सक्रिय छन् । नेपाल उद्योग वाणिज्य महासंघमा उद्योग समितिको सभापतिको जिम्मेवारी सम्हालिरहेका श्रेष्ठ खेलकुदका क्षेत्रमा नेपाल हक्की संघका अध्यक्षसमेत हुन् । उत्पादनमूलक उद्योगका पक्षमा नीतिगत निर्णय र कार्यान्वयनका लागि सरकारलाई दबाब दिने समूहमा अग्रणी रहने श्रेष्ठ क्वेष्ट फर्मास्यूटिकल्स प्रालिका सञ्चालक तथा औषधि उत्पादक संघका पूर्वअध्यक्ष हुन् । नेपाल कम्युनिष्ट पार्टीका संस्थापक स्व. पुष्पलाल श्रेष्ठ र महिला नेतृ स्व. सहाना प्रधानका छोरा भएर पनि राजनीतिमा प्रवेश नगरी उद्योग व्यवसायमै रमाइरहेका श्रेष्ठसँग मुलुकमा उत्पादनमूलक उद्योगको अवस्था, चुनौती तथा सम्भावना एवं उद्योग वाणिज्य महासंघको विधान संशोधनलगायतका विषयमा कारोबारकर्मी सरस्वती ढकालले गरेको कुराकानी :
तपाईं महासंघको उद्योग समितिको सभापति हुनुहुन्छ, नेपालका उद्योग कसरी सञ्चालन भइरहेका छन् ?

हामी घस्रिइरहेका छौं । राम्ररी हिंड्ने प्रयास गरिरहे पनि सकिरहेका छैनौ ।
अहिले औद्योगिक क्षेत्रका मुख्य समस्या के हुन् ?

समस्या नै समस्याको चाङमा मुख्य समस्या के हो भनेर खोज्नुपर्ने अवस्था छ । सरकारको नीतिमा उद्योग कहाँनेर छ भनेर हामीले खोजिरहेका छौं । नेपाललाई उद्योग चाहिन्छ कि चाहिँदैन भनेर सरकारले बाटो क्लियर गरिदिओस् भन्ने हाम्रो चाहना हो । उद्योग व्यवसायका लागि कस्तो नीति आउँछ भनेर हामीले हरेक वर्ष जेठ १५ (बजेट) को तिथि कुर्नुपर्ने र आएको नीति कार्यान्वयनका लागि समेत मन्त्रालय र विभागका ढोका चहार्नुपर्ने विडम्बना छ । हामी एफडीआई भित्र्याउने कुरा त निकै ठूला गर्छौं तर अवस्था यस्तो छ कि स्वदेशकै लगानीसमेत परिचालन हुन सकेको छैन । यस्तो बेलामा कसले के हेरेर लगानी गर्छ ? यसर्थ, सरकारले गम्भीर ढंगले मनन गरेर निर्णय गरोस् कि यो देश अब रेमिट्यान्सको आयले विदेशी सामान भित्र्याएरै चलाउने हो अथवा उद्योग चलाउने हो । उद्योगमार्फत मुलुकको अर्थतन्त्र अघि बढाउने हो भने यसरी सम्भव छैन ।
किन सम्भव छैन ?

हामीले मात्र भनेको हैन सरकारकै तथ्यांकले देखाइरहेको छ । २०४६ सालपछिको अवस्था हेर्ने हो भने कुल गार्हस्थ उत्पादन (जीडीपी)मा उत्पादनमूलक उद्योगको हिस्सा १५ प्रतिशत थियो भने अहिले घटेर ५ प्रतिशतमा सीमित भएको छ । यो किन भयो भन्नेमा ध्यान नदिने अनि उद्योगलाई प्राथमिकता दिन्छु भनेर कसरी सम्भव छ ? अहिले कोही पनि नयाँ उद्योग खोल्न चाहिरहेकै छैनन् । निकासीजन्य उद्योगको कुरा गर्ने हो भने हाम्रो गलैंचा निकासी त्यत्रो परिमाणमा हुन्थ्यो, गार्मेन्टको अवस्था त्यस्तै थियो तर अहिले खस्किएर कहाँ पुगिसकेको छ । सरकारलाई यी कुरासँग कुनै मतलब भएजस्तो देखिँदैन । चीनतिर १४ प्रतिशत अनुदान पाउने पश्मिनाले यहाँ एक प्रतिशत मात्र पाउँछ र भारतमा १० प्रतिशत पाउने कार्पेटले यहाँ एक प्रतिशत पाउन पनि चाकडी गर्नुपर्छ । संसार यति प्रतिस्पर्धी भइसक्यो तर यहाँ न सरकारी सुविधा छ, न पूर्वाधार नै छ । ढुवानी लागतकै दृष्टिले पनि हामी प्रतिस्पर्धी बन्न गाह्रो छ भने सरकारले दिने सुविधा पनि दान दिएजस्तो गरिन्छ ।
गतवर्षको नाकाबन्दीपछि मुलुक आत्मनिर्भर अर्थतन्त्रको आधार बलियो बन्दै गइरहेको छ, यस्तो अवस्थामा स्वदेशी उद्योगका पक्षमा माहौल बन्नुपर्ने होइन र ?

केही पनि माहौल बनेको छैन । सबैभन्दा पहिले त नीति निर्माता र आम जनताले यो बुझ्नु जरूरी छ कि उद्योगले के गर्छ भनेर । उद्योगले आयात प्रतिस्थापन गर्दछ र आयात प्रतिस्थापन हुनु भनेको स्वदेशी मुद्रा स्वदेशमै रहनु हो अर्थात् निर्यात गर्नुसरह हो । आर्जन गर्ने पैसा घरमा बसे न घर राम्रो हुने हो । उद्योगले ५ वर्ष आयकर नतिर्ला तर त्यसपछि त सधैं तिरिहाल्छ नी । यसले सिर्जना गर्ने रोजगारीले त राजनीतिक नेतृत्वको समेत टाउको दुखाइ कम हुनुपर्ने हो तर विडम्बना यस्ता कुरामा उहाँहरूको ध्यान नै छैन । अमेरिकामा एउटा कम्पनी डुब्न लाग्दा सरकारले ३ अर्ब डलर ऋण दिएर बचाउँछ र कम्पनीले निर्धारित समयभन्दा अगावै सरकारको ऋण फिर्ता गर्दछ । सरकार र निजी क्षेत्रबीचको सम्बन्ध त यस्तो पो हुनुपर्ने हो ।
सरकारले त निजी क्षेत्रसँगको साझेदारीका लागि पीपीपी मोडललाई निकै जोडबलका साथ अघि बढाइरहेको छ नि ?

यहाँ पीपीपी त छ तर एउटा पी साह्रै ठूलो छ भने बाँकी २ वटा पी एकदमै साना छन् । हामी सरकारको यस्तै समितिमा जान्छौं, १५ जनाको समिति हुन्छ त्यहाँ हामी निजी क्षेत्रका जम्माजम्मी ३ जनामात्रै हुन्छौं । उहाँहरूलाई व्यावसायिक क्षेत्रले देश माथि उठाउँछ भन्ने विश्वास नै छैन र यही नै सबैभन्दा ठूलो विडम्बना हो । मलाई हरेक बजेट सुन्दा पनि अचम्म लाग्छ कि सरकारको नीति कति अस्थिर हुन्छ भन्ने ।
औषधि उद्योगको उदाहरण हेर्ने हो भने भ्याट लाग्दैन तर कतिपय सामानमा यस वर्ष भ्याट लगाइएको छ तर हामीले भ्याट लिन भने पाउँदैनौं । जीवनजल बनाउने वस्तुमा १० प्रतिशत शुल्क र भ्याट लगाइएको छ तर हामीले उपभोक्ताबाट भ्याट लिन पाउँदैनौं । औषधिको फ्याक्ट्रीमा ‘क्लाइमेट कन्ट्रोल’ एकदमै महत्वपूर्ण हुन्छ । यसको सिस्टम कन्ट्रोल गर्न मेसिन भित्र्याउँदा २० प्रतिशत कर र १३ प्रतिशत भ्याट तिर्नुपर्दछ । हामीले मन्त्रीलाई भेटेर भन्यौं, उहाँले सुधार गर्छु त भन्नुभयो तर एक महिना बढी भइसक्यो कार्यान्वयन हुँदैन । यसैले म फेरि पनि दोहो¥याउन चाहान्छु, सरकार र संसद्ले यो निर्णय गरिदियोस् कि यो देशलाई उद्योग चाहिन्छ कि चाहिँदैन । यदि चाहिँदैन भने स्पष्ट भनियोस्, हामी पनि ट्रेडिङ वा अरूतिरै लागौंला । हैन, उद्योग चाहिन्छ भने अलि सिरियस भइदिनोस्, उद्योगलाई दिएको सुविधाले मुलुकलाई कहिल्यै नोक्सानी हुँदैन । यसले जसरी पनि पेब्याक गर्छ गर्छ ।
तपाईंहरू निजी क्षेत्रको प्रतिनिधिमूलक संघ संगठनहरूले यसका लागि सरकारलाई कत्तिको प्रेसर दिइरहनुभएको छ ?

हामीले प्रेसर त दिइरहेकै छौं । एफएनसीसीआई, सीएनआई र चेम्बरसहित स्थानीय उद्योग वाणिज्य संघ र वस्तुगत संघहरू सबैको प्रेसर छ र आवाज पनि एउटै छ । नेपालीले पैसा कमाउनु भनेको राम्रो हो भन्ने कुरा नै नीति निर्मातालाई पचेको जस्तो लाग्दैन । त्यही भएर उहाँहरू मूल्य नियन्त्रणमा लाग्नुभएको छ ।
संसारमा इन्डिया मात्रै एउटा देश हो जहाँ औषधिको मूल्य निर्धारण गरिएको छ र नेपालले पनि त्यही सिकेको छ । हाम्रा केही साथीलाई यही अभियोग लगाएर धरपकडसमेत गरियो । हामीले मूल्य निर्धारणको कुरालाई लिएर सरकारसँग जाँदा इन्डियामा गरेको छ भने यहाँ किन नगर्ने भन्ने गरिन्छ तर त्यहाँ ३५ शीर्षकमा औषधि उद्योगलाई सुविधा दिइएको छ । जस्तो कतिपय राज्यमा निःशुल्क, कतिपयमा आधा मूल्यमा जग्गा उपलब्ध गराइएको छ भने यहाँ खै भनेर हामीले प्रश्न गर्दा यहाँ त कसरी सम्भव छ भन्ने जवाफ पाइन्छ । सुविधाको अनुसरण नगर्ने तर नियन्त्रणमा गर्ने हो भने कसरी उद्योग चल्न सक्छन् ? यस्ता थुप्रै उदाहरण छन् जसले हरेक पाइलापाइलामा हामीलाई निरूत्साहित गर्दछ ।
प्रसंग बदलौं, महासंघको हालै धनगढीमा सम्पन्न कार्यकारिणी समितिको बैठकले पारित गरेको विधान संशोधनसम्बन्धी प्रस्तावमा विशेषतः वरिष्ठ उपाध्यक्ष स्वतः अध्यक्ष हुने प्रावधानलाई यहाँले कसरी हेरिरहनुभएको छ ?

म नेपालबाहिर रहनु परेकाले त्यो बैठकमा जान पाइन । तर, बैठकले पारित गरेको प्रस्तावलाई मैले सकारात्मक रूपमा लिएको छु । उद्योग वाणिज्य महासंघ जस्तो संस्थामा सकेसम्म चुनाव नगरेकै वेश हुन्छ । हुन त म आफैं पनि ३ पटक चुनाब लडिसकें र फेरि पनि प्रतिस्पर्धा गर्दैछु । जहाँसम्म वरिष्ठ उपाध्यक्ष स्वतः अध्यक्ष हुने भन्ने छ त्यसमा शंका गर्नुपर्ने कारण म देख्दिन । बरू वरिष्ठ उपाध्यक्षको चुनावलाई अब निर्वाचित केन्द्रीय सदस्यबाट नभई प्रत्यक्ष प्रणालीमार्फत गर्न जरूरी छ । महासंघ नेतृत्वमा उसको क्षमता, योग्यता तथा उसले दिनसक्ने समयका आधारमा छानिनुपर्दछ । निर्वाचनले मात्र सँधै सही नेतृत्व दिनसक्छ भन्ने होइन । महासंघका पूर्वअध्यक्ष सहितको प्रबुद्ध बोर्ड पनि हुनुपर्छ । यसर्थ, कार्यकारिणी समितिले पारित गरेको विधानको मस्यौदा विशेष साधारणसभाले पारित गर्नेछ र म पनि यसकै पक्षमा छु ।
विधान संशोधनका अन्य विषयहरू पनि छन्, यसले महासंघलाई भोलिका दिनमा कहाँ पु–याउला ?

मुलुक नै संघीयतामा पुगिसकेपछि महासंघ पुरानो ढाँचामा अघि बढिरहनु राम्रो थिएन । अब अञ्चलको अवधारणाबाट प्रदेशमा गइसकेपछि यसैअनुसार प्रतिनिधित्व हुन जरूरी भएर सोहीअनुसारको व्यवस्था गरिएको छ । वस्तुगत र जिल्ला नगरको संख्या बढ्दै गएकाले उनीहरूको क्षेत्र पनि बढाउनुपर्ने देखिएको छ ।
महासंघमा एक वर्षअघिदेखि नै उम्मेदवारी घोषणा हुने गरेकोमा यस वर्ष अझै माहोल देखिएको छैन, तपाईंचाहिं कस्तो तयारीमा हुनुहुन्छ ?

म अहिले नै उम्मेदवारी घोषणा गरिहाल्ने पक्षमा छैन । तर, यसपटक म वस्तुगततर्फको उपाध्यक्षको दाबेदार हुँ । महासंघमा वस्तुगत परिषद् अलि उपेक्षामा परेको महसुस गरेकैले मैले यसको महत्व बढाउनकै लागि केही गर्न सक्छु भन्ने लागेको छ । महासंघमा जिल्ला नगरलाई शक्ति, वस्तुगतलाई बुद्धि र एसोसिएटलाई पुँजी भन्ने गरिए पनि बुद्धिलाई अलि महत्व नदिइएको हो कि भन्ने महसुस भइरहेको छ । महासंघमा गएर वस्तुगत परिषद्को गरिमा बढाउने तथा सीएनआई र चेम्बरका वस्तुगत संगठनसँग मिलेर पनि एउटै आवाज उठाउनेजस्ता काम गर्न सकिन्छ । वस्तुगत परिषद्मा रहेर दिनेश श्रेष्ठजीलगायत हामी मिलेर धेरै गर्ने प्रयास पनि गरेका छौं र आगामी दिनमा अझ गर्न सक्छौं ।
तपाईं, निजी क्षेत्र एक हुनुपर्छ भन्नुहुन्छ तर महासंघ, परिसंघ र चेम्बर किन तीनतिर फर्केर बसेका होलान् त ?

हामी पनि त्यही भन्छौं कि निजी क्षेत्र एक हुनुपर्दछ । तर, अब संगठन एक हुने भन्दा पनि हाम्रो दृष्टिकोण एउटै बनाउनेतर्फ लाग्नुपर्दछ । तीनवटै संस्थाको नेतृत्वमा जो आए पनि काम गर्ने त व्यक्तिगत नभै संस्थागत स्वार्थका लागि हो त्यसैले हामीले निजी क्षेत्रको स्वार्थ अथवा भनौं मुलुककै स्वार्थलाई केन्द्रमा राखेर काम गर्ने हो भने समस्या नै हुँदैन । जहाँसम्म सबै संस्था एक हुने भन्ने प्रश्न छ, महासंघ एक्लैलाई त सम्हालिन गाह्रो भइरहेको छ भने सबै संस्था एउटै भएको भए त झन् के हुन्थ्यो होला ? यसकारण अब हामीले संस्था हैन विचार एकीकरणको प्रयास गर्नुपर्दछ ।
निजी क्षेत्रबीच यसरी वैचारिक एकता सम्भव छ ?

हामीले प्रयास ग¥यौं भने असम्भव छैन । उदाहरणका लागि सीएनआईले भन्छ कि नेपालीका लागि विदेशमा लगानी खोल्नुपर्छ तर एफएनसीसीआईले यो गर्नु हुँदैन भनिरहेको छ । मेरो व्यक्तिगत विचारमा पनि यसरी लगानी गर्न छुट दिनुपर्दछ तर यो निःशर्त नभै सःशर्त हुनुपर्दछ । भएको सबै सम्पत्ति विदेश लैजान दिनेभन्दा पनि उसको निश्चित प्रतिशत त्यो पनि आयकर तिरेको प्रमाण र रेमिट्यान्स ग्यारेन्टी गरेर मात्र दिन सकिन्छ । यस्ता धेरै उदाहरण छन् जसमा त्यति धेरै ठूलो विवाद हुँदैनन् । हामी बसेर छलफल ग¥यौं भने यस्ता विषयमा सजिलै सहमति जुट्न सक्छन् । त्यसैले हामी आफैं विवाद गरेर अरूलाई खेल्ने मौका दिनु हुँदैन ।
उद्योगलाई जतिसुकै प्रवद्र्धन गर्ने भनिए पनि उद्योग मन्त्रालय नै छायाँमा परेको मुलुकमा यो कसरी सम्भव होला र ?

यसमा एउटा सानो उदाहरण दिन चाहान्छु, जतिबेला शंकरप्रसाद कोइराला अर्थमन्त्री र उद्योग वाणिज्य तथा आपूर्तिमन्त्री हुनुहुन्थ्यो, उहाँले उद्योग मन्त्रालयबाट सुविधासम्बन्धी फाइलमा हस्ताक्षर गरेर अर्थमा पठाउनुहुन्थ्यो र अर्थमा सोही सिफारिसलाई लत्याउने काम हुन्थ्यो । यो त एक उदाहरण मात्र हो कि उद्योग मन्त्रालय कसरी उपेक्षामा परेको छ भन्ने । यसले मुलुकको विडम्बनापूर्ण अवस्था देखाउँछ र मैले अघि भनेजस्तै सरकारले निर्णय गर्नुपर्ने बेला आएको छ, उद्योग चलाउने कि ट्रेडिङ बेस्ड कन्ट्री बनाउने भनेर ।
राज्यले कुनै उद्योगीलाई नगद अनुदान वा भ्याट छुटजस्ता सुविधा दियो भने सरकारी कर्मचारी मात्र नभै आमसर्वसाधारण पनि राज्यकोष दुरूपयोग भयो भन्छन् । व्यवसायीप्रति किन यतिधेरै नकारात्मक भाव उत्पन्न भइरहेको छ ?

हामी नेपाली प्रायः नकारात्मक सोचमा रमाउँछौं । हामी पहिले गोली चलाएर पछि मात्र संवाद गछौं किनकि हामीले हिजोदेखि नै यही सिकेर आएका छौं । हामीभित्र म पनि पर्छु । नकारात्मक पक्षमा मनोरञ्जन गर्ने भएकाले यस्तो भएको हो । हाम्रो कानुनको प्रस्तावनामै नकारात्मक कुरा लेखिएको हुन्छ र त्यही कानुन अरू मुलुकमा हेर्ने हो भने सकारात्मक भाषामा लेखिएका हुन्छन् जबकि सार एउटै हुन्छ । हामीले जस्तो चश्मा लगाएर हे¥यो त्यस्तै देखिन्छ । मैले सरकारी अधिकारीहरूलाई त भनेकै छु कि उद्योगी व्यवसायीलाई हेर्ने चश्मा उहाँहरूले बदल्नुपर्दछ । हामीले त कर तिरेका छौं, रोजगारी सिर्जना गरेका छौं तर हाम्रो योगदानको कदर खै ? दलहरूले चाहेको अवस्थामा त राजा हटाउन ४ घन्टामा सफल भए भने औद्योगिक व्यवसाय ऐन १२ वर्षसम्म पनि पारित गर्न सकिँदैन ?
तपाईं त राजनीतिक परिवारको उद्यमी हुनुहुन्छ, नेतृत्वलाई नजिकबाट चिन्नुभएको पनि छ भने उहाँहरूको रूपान्तरणका लागि तपाईंको भूमिका महत्वपूर्ण हुनुपर्ने होइन ?

