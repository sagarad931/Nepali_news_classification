
कृष्णप्रसाद श्रेष्ठअध्यक्ष, नेपालगन्ज उद्योेग वाणिज्य संघ
प्रदेश नम्बर ५ को सबैभन्दा सशक्त मानिने उद्योगी व्यवसायीको साझा संगठन नेपालगन्ज उद्योग वाणिज्य संघको नेतृत्व गत ३ वर्षदेखि तयारी पोशाकका थोक व्यवसायी कृष्णप्रसाद श्रेष्ठले सम्हाल्दै आएका छन् । २०५० सालमा साधारण सदस्यबाट संघमा प्रवेश गरेका श्रेष्ठ २०५८ सालमा कोषाध्यक्ष र २०६१ सालमा उपाध्यक्ष हुँदै २०६९ सालमा अध्यक्षमा निर्वाचित भएका हुन् । हाल उनले आफ्नो तीन वर्षे कार्यकाल समाप्त गरेर थपिएको ६ महिनाको पनि अन्तिम समयमा पुगेका छन् । पूर्वको तुलनामा पश्चिममा निकै कम आर्थिक विकास भएको र यस क्षेत्रलाई आर्थिकरूपमा सम्पन्न बनाउन राजनीतिक दलका नेताहरूले खासै भूमिका निर्वाह गर्न नसकेको उनको भनाइ छ । तीन वर्षे कार्यकालमा आफ्नो कुशल नेतृत्वकै कारण अहिले जिल्लाका ३८ भन्दा बढी समिति र उपसमितिमा संघको दरिलो उपस्थिति रहेको श्रेष्ठको दाबी छ । सोही कारणले नेपाल उद्योग वाणिज्य महासंघका ४ वटा समितिमा पनि आफूलाई विभिन्न पदमा राखिएको बताउँदै उनले आफ्नो कार्यकालमा संघको प्रतिष्ठा धेरै बढेको बताए । सरकारले प्रस्तुत गर्न थालेको आर्थिक वर्ष २०७३÷०७४ को बजेट कस्तो हुनुपर्ने र के कस्ता कुराले प्राथमिकता पाउने आशा निजी क्षेत्रको छ भन्नेलगायतका विषय तथा उद्योगी व्यवसायीका स्थानीय समस्यामा केन्द्रित रहेर अध्यक्ष श्रेष्ठसँग नेपालगन्जस्थित कारोबार संवाददाताले गरेको कुराकानी :
सरकारले आर्थिक वर्ष २०७३/०७४ का लागि ल्याउन लागेको बजेट कस्तो हुनुपर्छ ?
आगामी बजेट व्यवसायी मैत्री हुनुका साथै देशमा ठूलो आर्थिक परिवर्तन ल्याउने खालको हुनुपर्छ । आज उद्योग, व्यवसाय, कलकारखाना फस्टाउन नसक्दा ठूलो संख्यामा युवाशक्ति विदेश पलायन भएको छ । अबको बजेटले देशमै ठूलो मात्रामा रोजगारी सिर्जना गर्न सक्नुपर्छ । ठूला–ठूला उद्योग र मेघा परियोजना सञ्चालन गरिनुपर्छ । आर्थिक विकास र आर्थिक गतिविधि वृद्धि भयो भने रोजगारी र अन्य सम्भावना आफैं बढेर जान्छन् । त्यसैले अब केही वर्ष सबैको ध्यान आर्थिक विकासमै केन्द्रित हुनुपर्छ । अहिले देशका उद्योगी व्यवसायीको सबैभन्दा ठूलो समस्या भनेको ऊर्जा संकट नै हो । ऊर्जाको समस्याले उद्योग व्यवसाय चौपट भएको छ । उत्पादन ठप्प भएको छ । ऊर्जा समस्याकै कारण कतिपय उद्योग कारखाना बन्द गर्नुपरेको छ । आगामी बजेटमा ऊर्जा समस्या समाधान गर्ने योजना र कार्यक्रम ल्याउनुपर्छ । देशको भन्सार, औद्योगिक, कर र भ्याट नीतिमा व्यापक हेरफेर गरिनुपर्छ । ती सबै नीति बनाउँदा वा समीक्षा गर्दा निजी क्षेत्रको पनि सहभागिता र प्रतिनिधित्व गराइनुपर्छ । थ्रेस होल्ड ५० लाख पु¥याउँदा साना र मझौला व्यवसायीलाई राहत हुन नसकेको उनीहरूको गुनासो छ, त्यसमा पुनर्विचार गरिनुपर्छ । थ्रेस होल्ड शून्यमा पु¥याइनुपर्ने र अझै बढाउनुपर्ने दुई मत देखिएका छन् यसको समायोजन गर्नुपर्छ । जडीबुटीको निर्यात सहज बनाइनुपर्छ । साइकल, कपडा र अन्य वस्तुमा भन्सार र भ्याट परिवर्तन गरिनुपर्छ ।
बजेट बनाउनुपूर्व सरकारले उद्योगी व्यवसायीसँग सल्लाह सुझाव लिने गरेको छैन ?
बजेट ल्याउनुपूर्व सरकारले हरेक वर्ष विभिन्न औपचारिक, अनौपचारिक कार्यक्रम गरेर निजी क्षेत्रबाट सल्लाह र सुझाव लिने गरेको छ । जिल्ला जिल्लाबाट सुझाव सल्लाह माग्ने गरिएको छ । तर, उद्योग वाणिज्य संघलगायतका निजी क्षेत्रले दिएको सुझाव र सल्लाहलाई सरकारले कहिले पनि कार्यान्वयन गर्दैन । उद्योगी व्यवसायीले दिएका सुझावलाई कुनै वास्ता गरिँदैन, सुझाव सल्लाहलाई बेवास्ता गर्ने काम अब नगरियोस् । सुझाव र सल्लाह औपचारिकता पूरा गर्न मात्र लिइन्छ । यस पटक यस्तो नहोस् भन्ने हाम्रो अपेक्षा छ । नेपालगन्ज उद्योग वाणिज्य संघले बाँकेका उद्योगी व्यवसायी र सबै वस्तुगत संगठनका धारणा समेटेर पठाएको सुझाव यस पटकको बजेटमा समावेश हुनेछ भन्ने हामीले आशा गरेका छौं । ती सबै सुझावलाई बेजटमा समावेश गर्नुपर्छ भन्ने हाम्रो आग्रह हो । यदि इमान्दारिपूर्वक त्यसो गर्न सकियो भने साँच्चिकै उद्योगी व्यवसायीले भोग्दै आएका सबै समस्या समाधान हुनेछन् र एउटा राम्रो र जनमुखी बजेट आउनेछ ।
नयाँ बजेटमा कस्ता कुराले प्राथमिकता पाउनुपर्छ जस्तो लागेको छ यहाँलाई ?
कुनै पनि देशको बजेट भनेको त्यो देशको विकासको सही खाका र आर्थिक कार्यक्रम हो । नयाँ बजेट विकासमुखी हुनुका साथै महत्वकांक्षीसमेत हुनुपर्छ । नेपाली जनता छोटो समयमै आत्मनिर्भर बन्ने तथा आर्थिकरूपमा सक्षम हुने योजना र कार्यक्रमले बजेटमा प्राथमिकता पाउनुपर्छ । देशका ठूला जलविद्युत् योजनादेखि लिएर राष्ट्रिय गौरवका अन्य आयोजनाको निर्माण छिटोभन्दा छिटो सम्पन्न गर्ने योजना र कार्यक्रमले बजेटमा उच्च प्राथमिकता पाउनुपर्छ । हालसम्मको बजेट निर्माणको तयारी हेर्दा त्यसो गरिएला जस्तो लागेको छ । अबको १० वर्षसम्म सरकारले ठूला ठूला मेघा परियोजना सञ्चालन गर्नुपर्छ । देशलाई आगामी १० वर्षमा एक निश्चित स्थानमा पु¥याउने साझा लक्ष्य बनाएर सबै एकजुट भई अगाडि बढ्नुपर्छ । देशको विकासमा ठूलो परिवर्तन ल्याउन सक्ने केही ठूला आयोजना सरकारले आफ्नै लगानीमा निर्माण गर्ने अठोट गर्नु निकै सकारात्मक निर्णय हो । सो निर्णय कार्यान्वयन हुनुपर्छ । कार्यान्वयनको पाटो केही कमजोर देखिएकाले यसमा बढी ध्यान दिनु जरूरी छ ।
बजेट कार्यान्वयनमा के कस्ता समस्या देखिने गरेका छन् त ?
जुनसुकै सरकारले पनि आफ्नो तरिकाले राम्रो बजेट ल्याउन खोजेको देखिन्छ, तर कागजमा तयार पारिएको बजेट तल्लो तहसम्म पुग्दा साँच्चिकै कार्यान्वयन हुने खालको बनेको छ कि छैन ? त्यसले नेपाली जनताको जीवनस्तर उकास्न कति सहयोग गर्छ ? त्यो कति व्यावहारिक र वास्तवकितामा आधारित छ ? यस्ता प्रश्नको उत्तरले मात्र बजेट कार्यान्वयनलाई सही दिशा देखाउन सक्छ । बजेट बनाउँदा विकास निर्माणलाई विशेष ध्यान दिएर बनाइनुपर्छ, अबको बजेट खर्च हुने खालको हुनुपर्छ । हाल जम्मा २० देखि २२ प्रतिशत मात्र विकास बजेट खर्च हुने गरेको देखिएको छ । यस्तो पाराले देश बन्दैन । कम्तीमा पनि ७५ प्रतिशत बजेट खर्च हुने गरी काम गरिनुपर्छ । फ्रिज हुने बजेटको अब काम छैन । बजेट तयार पार्दा नै फ्रिज नहुने गरेर तयार पार्नुपर्छ । विकास निर्माणको अनुगमन गर्ने कडा संरचना बनाइनुपर्छ । ठेक्का लिएर वर्षभरि काम नगर्ने तर जेठ लाग्ने बित्तिकै हतार हतार बजेट समाप्त पार्न गुणस्तरहीन काम गर्ने परिपाटीको अन्त्य गर्ने व्यवस्था बजेटमै गरिनुपर्छ । निर्माण कार्यको गुणस्तरबारे सरकारी निकायले विशेष चासो लिनुपर्छ । जस्तो पायो त्यस्तो काम सकेर भुक्तानी दिने परिपाटीको पनि अन्त्य हुनु जरूरी छ ।
नयाँ बजेटमा विशेष गरी पश्चिम क्षेत्रका लागि कस्ता कुरालाई ध्यान दिनुपर्छ त ?
पश्चिम नेपालको यो क्षेत्र देशका अन्य क्षेत्रको तुलनामा आर्थिक र भौतिक विकासको दृष्टिले निकै पिछडिएको छ । विगतमा सशस्त्र द्वन्द्वका बेला सबैभन्दा बढी प्रभावित बनेको क्षेत्र पनि यही हो । तसर्थ बजेटमा सरकारले यस्ता क्षेत्रलाई विशेष प्राथमिकतामा राखेर कार्यक्रम ल्याउनुपर्छ । यस क्षेत्रको उद्योग व्यवसाय फस्टाउने, आर्थिक गतिविधि बढ्ने, लगानी भित्रिने खालको वातावरण बजेटमार्फत बनाइनुपर्छ । क्षेत्र नम्बर ५ र क्षेत्र नम्बर ६ एक अर्कासँग गाँसिएकाले यस क्षेत्रमा पर्यटन विकास, जडीबुटी खेती र कृषिसँग सम्बन्धित अन्य योजना अगाडि सारिनुपर्छ । कर्णालीको बहुमूल्य जडीबुटी, स्याउ र ओखरलगायतको उत्पादनको प्रमुख बजार र निकासीको नाका पनि नेपालगन्ज भएकाले जडीबुटी व्यवसायलाई सहज बनाउने, निकासीलाई झन्झटमुक्त तरिकाले नियमित पार्ने तथा स्थानीय उत्पादनलाई बढाउने कुरालाई विशेष ध्यान दिइनुपर्छ । आर्थिक विकासका लागि जिल्लाका सबै ठाउँमा बाटो र विद्युत् तथा सिँंचाइको व्यवस्था गरिनु जरूरी छ ।
यहाँका कुन–कुन योजनालाई विशेष प्राथमिकतामा राखिनुपर्छ ?
आउने बजेटमा नौबस्तामा स्थापना गर्न लागिएको प्रदेशस्तरको औद्योगिक क्षेत्र निर्माणलाई तीव्र बनाइनुपर्छ । जसले गर्दा त्यहाँ छिटोभन्दा छिटो उद्योग स्थापना गरेर सञ्चालन गर्न सकियोस् । सुख्खा बन्दरगाह निर्माणको आयोजना पनि अलपत्र परेको छ । सो आयोजनालाई पनि तीव्र बनाइनुपर्छ । राप्तीपारिको सडकलाई विशेष प्राथमिकतामा राखिनु अति आवश्यक छ । सो सडक नबन्दा हजारौंले आफ्नो उत्पादनलाई भारतमा सस्तोमा पु¥याउन बाध्य छन् । उनीहरूको सबन्ध नेपालभन्दा भारतसँग बढी छ । आर्थिक गतिविधि शून्य छन् । यस्तै बहुप्रतीक्षित सिक्टा सिँचाइ आयोजना पनि छिटो सम्पन्न गर्न लगाउनुपर्छ । १० वर्षमा ४२ प्रतिशत मात्रै प्रगति भएको सो योजनालाई जति सक्यो छिटो सम्पन्न गराउनुपर्छ । यस्तै नेपालगन्जमा सभागृह तथा व्यावसायिक भवन निर्माणका लागि पनि विवादरहित तरिकाले योजना बनाई बढीभन्दा बढी बजेट छुट्याएर कार्यान्वयन गरिनुपर्छ । नेपालगन्जमा चक्रपथको योजनाका लागि पनि आवश्यक बजेट विनियोजन गरिनुपर्छ ।
हालैमात्र संसद्बाट पारित भएको आगामी आर्थिक वर्षको नीति तथा कार्यक्रम कस्तो लाग्यो ?
सरकारले राष्ट्रपतिमार्फत संसद्मा प्रस्तुत गरेर पारित भएको नीति तथा कार्यक्रमले स्वदेशमा रोजगारी सिर्जना गर्ने, ठूला–ठूला आयोजना आफ्नै लगानीमा सञ्चालन गर्ने र आर्थिक विकासलाई अगाडि बढाउने कुराले प्राथमिकता पाएकाले निजी क्षेत्र उत्साहित बनेको छ । नीति तथा कार्यक्रम हेरेर नै बजेट पनि सोही प्रकारको आउने आशा बढेको छ । नीति तथा कार्यक्रको कार्यान्वयनमा ध्यान दिन सक्ने हो भने यो सबैभन्दा बढी उपलब्धिमूलक बन्न सक्नेमा कुनै शंका छैन । तर, हाम्रो देशमा कागजमा जतिसुकै राम्रा कुरा लेखिए पनि कार्यान्वयनमा ठूलो चुनौती देखा पर्दै आएको छ । सो चुनौतीलाई चिर्न सक्ने हो भने निश्चय पनि देशले विकास र उन्नतिमा गति लिने छ । नीति तथा कार्यक्रममा एक घर एक रोजगार, शैक्षिक प्रमाणपत्रका आधारमा युवालाई ऋण दिइने जस्ता लोकप्रिय कार्यक्रम रहे पनि बन्द हड्ताल गर्नेले क्षतिपूर्ति तिर्नुपर्ने जस्ता व्यावहारिक रूपमा अप्ठ्यारा कुरा पनि राखिएकोले ती सबै सफल असफल हुने कुरा कार्यान्वयनमै भर पर्नेछ ।
नेपालगन्जका उद्योग व्यवसायको अवस्था अहिले कस्तो छ ?
विगतमा भएका विभिन्न द्वन्द्व, बन्द, हड्ताल र नाकाबन्दीलगायतका कारण नेपालगन्जको उद्योग व्यवसायलाई ठूलो प्रभाव पर्दै आएको छ । त्यसैले अब पुराना कुरा नदोहोरिने प्रतिबद्धता गर्दै आर्थिक समृद्धिको बाटोमा सबै अग्रसर हुनुपर्छ । विद्युत् समस्याका कारण अहिले उद्योग व्यवसाय सबैभन्दा बढी प्रभावित छन् । केही समय पहिलेसम्म देशभरिका उद्योगी व्यवसायीलाई लोडसेडिङ नहुने नेपालगन्जमा उद्योग खोल्न संघले आह्वान गरिरहेकोमा अहिले त्यो अवस्था छैन । अहिले दैनिक १० घण्टाभन्दा बढी लोडसेडिङ भइरहेकाले यहाँ रहेका उद्योग नै समस्यामा परेका छन् । सरकारसँग १० मेघावाट विद्युत् माग गरिए पनि ५ मेघावाट मात्रै उपलब्ध गराइएकाले समस्या समाधान भएको छैन । नेपालगन्जलगायत बाँके जिल्लामा उद्योग व्यवसाय सञ्चालन वातावरण एकदमै राम्रो र सुधारोन्मुख भए पनि विद्युत् संकटले अवरोध पु¥याएको छ । बाँके जिल्ला यस क्षेत्रकै सुगम, यातायातको सुविधा, मजदुर प्रशस्त पाइने र सिमाना नजिक भएका कारण उद्योगका लागि ऊर्वरभूमि बन्दै गए पनि उद्योग व्यवसाय सोेचे जति फस्टाउन सकेको छैन ।
बाँके जिल्लाका उद्योग व्यवसायका प्रमुख समस्या के–के हुन् ?
बाँकेमा उद्योग व्यवसाय फस्टाउन नसक्नुमा केही प्रमुख समस्या र चुनौती पनि देखिएका छन् । ती मध्ये पहिलो समस्या हो– विद्युत् संकट । भारतले करिब ३५ वर्षअघि नेपाललाई दिन थालेको १० मेगावाट विद्युत् नै अहिले पनि दिँदै आएको छ । त्यतिबेला त्यो पर्याप्त थियो होला, तर अहिले त्योभन्दा सय गुणा बढी आवश्यकता बढेको छ । उद्योग, कलकारखाना, वित्तीय संस्था र घर–घरमा विद्युत्को खपत बढेको छ । आवश्यकता बढ्दै जाँदा पनि विद्युत् थप गर्न सकिएको छैन । जसका कारण पछिल्लो समयमा लोडसेडिङ सुरू गरिएको छ । राष्ट्रिय प्रसारण लाइनबाट केही समयअघिदेखि ५ मेगावाट विद्युत् प्राप्त भए पनि त्यो पर्याप्त छैन । हामीले राष्ट्रिय प्रसारण लाइनबाट १० मेगावाट विद्युत् माग गरेकोमा ५ मेघावाट मात्र पाएका छौं । त्यसैगरी अर्को प्रमुख समस्या समय–समयमा हुने राजनीतिक र आन्तरिक बन्द हड्ताल । बाँके यस क्षेत्रकै केन्द्र बिन्दु भएकाले राजनीतिको नाममा हुने सबै बन्द–हडताल यहाँनै बढी हुने गरेका छन् । जसबाट उद्योग व्यवसाय निकै प्रभावित हुने गरेको छ । यसैगरी राजनीतिबाटै प्रेरित भएर उद्योगमै हुने मजदुरका विभिन्न हड्तालका कारण पनि उद्योग व्यवसायमा समस्या आउने गरेको छ । यीबाहेक उद्योगमैत्री नीतिको अभाव, खुला सिमानाका कारण हुने अवैध चोरी पैठारी र सरकारी सहुलियत नपाउनु पनि मुख्य समस्या हुन् ।
खुला सिमानाका कारण उद्योग व्यवसायलाई कस्तो प्रभाव परेको छ ?
खुला सिमानाका कारण बाँकेको समग्र उद्योग व्यवसायमा ठूलो समस्या हुँदै आएको छ । दैनिक करोडौंको सामान भारतबाट अनधिकृतरूपमा भित्रिँदा लाखौं राजस्व गुमिरहेको र स्थानीय उद्योग व्यवसायलाई धराशायी बनाउने काम भइरहेकोमा हाल केही समययता भन्सारमा कडाइ गरिएको छ ।