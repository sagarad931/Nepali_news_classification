
शान्ता मानवीपशुपन्छी विकास मन्त्री
आगामी आर्थिक वर्षको बजेटसँगै मुलुकभर कृषिक्षेत्रमा आत्भनिर्भरताको चर्चा चुलिएको छ । सरकारको योजनाअनुरूप पशुपन्छीपालनका क्षेत्रमा मुलुक आगामी तीन वर्षभित्र आत्मनिर्भर भइसक्नुपर्नेछ । कुल गार्हस्थ्य उत्पादनमा ११ प्रतिशत र कृषिक्षेत्रको उत्पादनमा २६.८ प्रतिशत हिस्सा रहेको पशुपन्छी उत्पादनमा आत्मनिर्भरताले अर्थतन्त्रमा सकारात्मक प्रभाव पार्ने भएकाले यो क्षेत्र सरकारी प्राथमिकतामा परेको हो । यसअघि कृषि विकास मन्त्रालयअन्तर्गत नै पशुपन्छी विकासको काम हुँदै आएकोमा हाल यस क्षेत्रको विकासका लागि छुट्टै मन्त्रालयसमेत गठन गरिएको छ । व्यवस्थापिका संसद् सदस्यसमेत रहेकी शान्ता मानवी यो मन्त्रालय सम्हाल्ने पहिलो मन्त्री हुन् । मानवीलाई राजनीतिक वृत्तमा स्वच्छ छविकी संघर्षशील महिला नेतृका रूपमा चिनिन्छ । वि. सं. २००३ मा अर्घाखाँचीको बाक्ला गाविसमा जन्मिएकी उनले विभिन्न समयमा भारतमा रहेर अनौपचारिक शिक्षा लिएकी छिन् भने पञ्चयातकालमै २०३२ सालदेखि लामो समय भूमिगत राजनीतिमा पनि सक्रिय रहिन् । उनी नेपाल कम्युनिस्ट पार्टी एमालेको स्थानीय, जिल्ला, अञ्चल र क्षेत्र हुँदै केन्द्रीय तहको राजनीतिक जिम्मेवारी सम्हाल्दै २०३७ सालमा गठन भएको अखिल नेपाल महिला संघकी संस्थापकसमेत हुन् । उनले हाल नेकपा एमालेको अनुशासन आयोग प्रमुखको जिम्मेमारीमा छिन् । राजनीतिक भूमिकामा महिला संगठन हुँदै किसान संगठनसमेतको नेतृत्व गरिसकेकी उनी आफूलाई एक किसानका रूपमा परिचित गराउने धोको रहेको बताउँछिन् । लामो समयदेखि किसानको हक–अधिकारका लागि आवाज उठाउँदै आएकी उनी सरकारको लक्ष्यअनुसार एक वर्षभित्रै अन्डा, दुई वर्षमा मासु र तीन वर्षमा दूधमा आत्मनिर्भर हुनेमा विश्वस्त छिन् । कृषिक्षेत्रको विकासबाट मात्र नेपालको समृद्धि सम्भव रहेको बताउने उनीसँग कृषिक्षेत्रको अवसर तथा चुनौतीहरू, कृषि आत्मनिर्भरताको बाटो, मन्त्रालयका आगामी योजनालगायतका विषयमा कारोबारकर्मी किरण आचार्यले गरेको कुराकानी :
एउटा सामान्य किसान हुनु र किसानको मन्त्री हुनुमा कति फरक पाउनुभयो ?
किसान अधिकारका लागि संघर्ष गर्नु र मन्त्री भएर किसानका लागि काम गर्नुमा निकै भिन्न अनुभूति गरिरहेको छु । मलाई यो ठाउँमा आएपछि हिजो सडकमा हुँदा किसानको हकहितमा जे मुद्दा उठाएँ, यहाँ आएपछि त्यसैलाई सजिलैसँग संयोजन गर्न सक्छु जस्तो लागेको थियो । तर, यहाँ त फरक र पुरानो संरचना रहेछ । फरक खालको भावना रहेछ । नयाँ कुरा गरे पनि मान्छेका चिन्तनहरू फैलन सकेका छैनन् र परिवर्तित परिस्थितिमा आफूलाई ढाल्न कोसिस गर्दागर्र्दै पनि मान्छेहरू रूपान्तरण हुन सकिरहेका छैनन् । त्यसैले ढिलासुस्ती, हिजोको चिन्तन, मानसिकताजस्ता कुराले गर्दा चाहेजस्तो काम गर्न सकिँदो रहेनछ भन्ने मैले भोगेको छु । तर, आँटेपछि सबै गर्न सकिन्छ भन्ने आत्मविश्वास पनि यिनै चुनौतीका बीच मैले लिन सकेको छु ।
जब मैले यो मन्त्रालयको जिम्मेवारी लिएँ । मन्त्रालयको संरचनाले मलाई पत्यायो वा पत्याएन, म भन्न सक्दिनँ । मन्त्रालय आफैंमा नयाँ भएकाले मन्त्रालयको संरचना पनि मैले नै गठन गर्नुपर्ने थियो । यहाँ नआउँदासम्म त म किसानकी छोरी हुँ र मलाई धेरै कुरा थाहा छ जस्तो लाग्थ्यो । तर, यहाँ आइसकेपछि मैले धेरै अध्ययन गर्नुपर्ने थियो र अध्ययनमा लागें । अर्काले दिएको कुरालाई मात्र कसरी आधिकारिक मान्ने भनेर मलाई विश्वास गर्न गाह्रो लाग्छ । अरूले भनेको कुरा सही हो वा होइन भन्ने विश्वास गर्न आफूले पनि अध्ययन गर्नुपर्छ भन्ने लाग्छ । त्यसैले मन्त्रालय गठन भएपछि मेरो सचिवालय र मन्त्रालयका कर्मचारीसमेत संलग्न रहेर यस क्षेत्रका समस्याबारे अध्ययन गर्न आफैं विभिन्न जिल्लामा पुगें ।
कृषि र त्यसमा पनि पशुपालनको क्षेत्रमा संलग्न किसानको अवस्था कस्तो रहेछ ? देश दौडाहामा पुगेर फर्केपछिको तपाईंको निष्कर्ष कस्तो रह्यो ?
मेरो अध्ययन मन्त्रालयको स्थानीय तहसम्म कस्ता संरचना छन्, यसमा परिमार्जन कसरी गर्न सकिन्छ, कर्मचारीको मनोभावना कस्तो छ, कुन–कुन जिल्लामा यो मन्त्रालयबाट गर्नुपर्ने कस्ता–कस्ता काम हुन सक्छन् भन्ने विषयमा केन्द्रित थियो । अध्ययनपश्चात् मैले यी विषयमा आफ्नो धारणा बनाउन सक्ने भएँ । अध्ययनका क्रममा कर्मचारीतहमा केहीमा छुट्टै मन्त्रालय बनेकोमा उत्साह र कतिपयमा निराशा पनि पाएँ । किसान तहमा पनि छुट्टै मन्त्रालय बनेकोप्रति उत्साह नै बढी पाएँ । कतिपयले आलोचना गरेको पनि भेटाएँ । नकारात्मक कुरा पनि सुनें ।
समग्रमा एउटा बादलभित्र ओझेलमा रहेको सूर्यलाई बादलले छोडेपछि मुस्कुराउन थालेजस्तो अवस्था कर्मचारीतन्त्र र किसान तहको अनुभूति छ भन्ने मेरो निष्कर्ष रह्यो । फर्केपछि मैले मन्त्रालयको संरचना कसरी राम्रो बनाउने भन्नेमै दिनरात खटेर काम गरें । यसमा कर्मचारीहरूको निकै राम्रो साथ पाएँ । कर्मचारी साथीहरूले नयाँ मन्त्रालय भएकाले बस्ने कुर्सी पनि छैन, काम गर्ने टेबुल छैन र अन्य भौतिक संरचना पनि नभएको अवस्था रहेकाले पहिले यसतर्फ ध्यान दिनुपर्ने सल्लाह दिनुभएको थियो । मैले भने यी जोड्दै पनि जाउँला, तर जनताको काम सुुकुलमा बसेर पनि गर्न सकिन्छ भनेर आश्वस्त पार्दै अगाडि बढ्यौं ।
मन्त्री बनेपछि आफैं अध्ययन पनि गर्नुभयो, मन्त्रालयको संरचना पनि बन्यो र सरकारले बजेट पनि विनियोजन गरिसकेको छ । पशुपन्छी क्षेत्रका मुख्य मुद्दा के हुन् र अब मन्त्रालयले के गर्दै छ ?
जैविक विविधताले भरिएको हाम्रो देशमा राम्रोसँग संयोजन गरेर काम गर्न सकियो भने मुलुक आत्मनिर्भर बन्छ भन्ने मेरो दाबी छ । यसका लागि यहाँको वातावरणअनुकूल खासगरी मेरो मन्त्रालयअन्तर्गत परेको गाई, भंैसी, कुखरा, बाख्रा, भेडा, च्याङ्ग्रा आदिको विकासका लागि स्रोत केन्द्रहरू स्थापना मन्त्रालयले प्राथमिकता दिएको विषय हो । हाल विभिन्न स्थानमा रहेका पुराना संरचनाकै विभिन्न फार्महरूलाई नै चुस्त–दुरुस्त बनाउने योजना मन्त्रालयको छ । पशुपालनको क्षेत्रको विकासका लागि नयाँ–नयाँ नश्ल ल्याउने, अन्नमा भन्दा घाँसमा केन्द्रित आहारको व्यवस्था गर्ने, औषधि उपचारको व्यवस्था गर्ने र उत्पादित वस्तुको बजारीकरणको क्षेत्रमा सँगसँगै काम गर्दैछौं । विभिन्न समयमा बर्डफ्लु, खोरेतजस्ता पशुपन्छीका रोगहरूले गर्दा किसानले बेहोर्नुपरेको घाटालाई मध्यनजर गरेर हामीले पशुस्वास्थ्यलाई बढी प्राथमिता दिन थालेका हौं ।
मन्त्रालयले लिएको सोचअनुसारको काम गर्न नीति, कानुन र कार्यक्रमको तहमै समस्या देखिन्छ । यी समस्यालाई कसरी समाधान गर्दैै जाने योजना छ ?
पशुपन्छी विकासको क्षेत्रमा हामीले लिएको सोच र अठोटअनुसार काम गर्न चरणबद्ध हिसाबले काम गरिरहेका छौं । मन्त्रालय गठनको एक महिनाभित्र ४० बुँदे प्रतिबद्धता–पत्र घोषणा गरेर सोहीअनुसार हाल कार्यक्रमहरू बनाउँदै आएका छौं । यसअनुरूप एक वर्षमा अन्डा, दुई वर्षमा मासु र तीन वर्षमा दूधमा आत्मनिर्भर बनाउने र प्रतिस्थापन गर्दै निर्यातसमेतको कार्ययोजना बन्दैछन् । यी कार्यक्रमको उद्देश्य पूरा गर्नका लागि आउन सक्ने नीतिगत र कानुनमा देखिएका समस्यालाई समेत समाधान गर्दै जाने योजना छ । हालै मात्र पशुपालन नीति मस्यौदा तयार गर्ने प्रक्रियामा छ । त्यस्तै वधशाला, डेरी र अन्य ऐन, नियम, नीतिलाई परिमाार्जन गर्ने काम पनि भैरहेको छ । अप्ठ्यारा नीति–नियमलाई सरल र सहज बनाउनेतर्फ मन्त्रालयले उत्तिकै ध्यान केन्द्रित गरेर काम गरिरहेका छौं ।
मन्त्रालयका मुख्य चार उद्देश्यलाई मूर्तरूप दिनका लागि नस्लसुधार, पशु आहार, औषधि–उपचार र बजारीकरणका गरी चारवटा विज्ञ समिति बनाएका छौं । विज्ञ समितिले छुट्टा–छुट्टै बैठकहरू बसेर मन्त्रालयलाई आवश्यक सल्लाह सुझाव दिने काम पनि भइरहेको छ । सम्बन्धित कानुनविद्हरूको समेत सल्लाह लिइरहेका छौं ।
योजनाअनुरूप आगामी वर्षका मुख्य कार्यक्रम के–के छन् ? यसका लागि बजेटको उपलब्धता कस्तो छ ?
हाम्रो माग १८ अर्ब बजेट थियो । तर, हामीलाई थोरै सिलिङ आयो । धेरै पापड बेल्नुप¥यो । धेरै लागेपछि अहिले हाम्रो बजेट ८ अर्ब ४६ करोड बजेट सरकारले विनियोजन गरेको छ । यति नै बजेटबाट पनि धेरै कार्यक्रम गर्न सकिन्छ भनेर हामीले कार्ययोजना बनाएका छौं । बजेटले उन्नत गाईभैंसीको विकासका लागि कृत्रिम गर्भाधान कार्यक्रम ७५ जिल्लामा विस्तार गर्ने र गाईभंैसीको उत्पादन दोब्बर गर्ने कार्यक्रम छ । दुग्ध पदार्थको विविधीकरण, प्रशोधन क्षमता विस्तार गरी मिल्क होलिडेको समस्या समाधान गर्ने कार्यक्रम आगामी वर्ष नै हुनेछ । यसका लागि बुटवलमा दूध प्रशोधन प्लान्ट स्थापना, कोहलपुरमा दुग्ध विकास संस्थानको कोहरलपुर र अत्तरियामा प्रशोधन क्षमता बढाइनेछ । त्यसैगरी मध्यपहाडी क्षेत्रको ४५ जिल्लालाई बाख्रा पालनको पकेट क्षेत्रका रूपमा विकास गर्ने, कास्कीको पोखरामा बाख्रा स्रोत स्थापना, म्याग्दी र गोरखामा भेडा स्रोत केन्द्र स्थापना, उच्च पहाडी र हिमाली क्षेत्रमा च्यांग्रापालन विस्तार, मुस्ताङमा च्यांग्राफार्म स्थापना स्थापना गरी उत्पादन प्रवद्र्धन गर्ने कार्यक्रम छ ।
बंगुरपालनलाई प्रवद्र्धन गर्न झापा, कास्कीमा नमुना बंगुरपालन पार्क स्थापना, चितवन र धादिङलाई कुखुरा विशिष्ट कार्यक्रम पनि बजेट भाषणको मर्मअनुसार कार्ययोजना तयार गरिसकेका छौं । ग्रामीण कुखुरा पालन कार्यक्रमका लागि अनुदान, व्यावसायिक पन्छीपालनका लागि प्रयोगशाला स्थापनाका कुरा पनि छन् ।
लामो समयदेखि बन्द अवस्थामा रहेको मुलुककै ठूलो दुग्ध प्रशोधन उद्योग चितवन मिल्क खुलाउनुको सट्टा मिल्क होलिडे अन्त्यको नाममा नयाँ उद्योग स्थापनामा बजेट खर्चने मन्त्रालयको योजना अव्यावहारिक भएन र ?
मिल्क होलिडेको अन्त्य हाम्रो प्राथमिकताको विषय हो । जहाँसम्म चितवन मिल्कको कुरा छ, यो निजी क्षेत्रको डेरी उद्योग हो । यसमा थोरै सरकारको पनि हिस्सा छ । तर, घाटामा गएको निजी संस्थामा सरकारले सीधै हात हाल्न सक्दैन । उद्योगलाई पहिलै अवस्थामा ल्याउन केही सहकारी र अन्य निजी डेरीहरू पनि लागिरहेका छन् । सहकारी र निजी डेरीले हिम्मत गरेर आउने हो भने सरकार सहयोग गर्न तयार छ । जसको डेरी हो उसले त्यसलाई चलाउने भन्दा पनि यही मौका हो भनेर सरकारलाई कस्ने (पेल्ने) स्थितिले गएपछि त्यो डेरीको सम्भावना कमै देखिन्छ । त्यसैले पनि हामीले धेरै उत्पादन हुने समयको दूधलाई विविधीकरण गरेर खपत गर्ने कुरालाई जोड दिएका हौं ।
पछिल्लो समयमा मासुजन्य उत्पादनमा गुणस्तरको प्रश्न उठ्न थालेको छ । वधशालासम्बन्धी ऐन भएर पनि लागू भएको छैन । यसमा मन्त्रालय के गर्दैछ ?
वधशालादेखि भान्सासम्म स्वच्छ र स्वस्थ मासु भन्ने हाम्रो अभियान नै छ । यसलाई परिपूर्ति गर्दै मासुको बजारीकरण र गुणस्तरीयता कायम गर्न नगरपालिकासँग मिलेर काम गर्दैछौं । नगरपालिकाले पनि योजना लिएर आएको छ । पानी र स्थानको अभावमा उपत्यकाबाहिर ठूला नमुना वधशाला बनाउने र त्यहाँबाट गाडीमा मासु ल्याएर यहाँ स्थापना गरिने चिस्यान केन्द्रहरूमा राखेर बिक्री–वितरण गर्ने व्यवस्था मिलाइन्छ । यसो गर्दा व्यवसायीमार्फत उपभोक्तामाझ स्वच्छ मासु पुग्छ । यसका लागि अध्ययन अनुसन्धान भइरहेको छ । वधशालासम्बन्धी यसरी लागू हुनेछ ।
मासुको गुणस्तरसँग सम्बन्धित वियष क्वारेन्टाइन पनि हो । कर्मचारीतन्त्रकै मिलेमतोमा अस्वच्छ पशुपन्छीको आयात र बिक्री–वितरण भइरहेको गुनासो पनि छ नि ?
हाम्रो संरचनाभित्र मैले कमजोरी भेट्टाएको क्षेत्र पशु क्वारेन्टाइन र चेकपोस्टहरू पनि हो । मैले यो विषयमा उत्तर र दक्षिण दुवै क्षेत्रतिर अध्ययन गरिसकेको छु । दक्ष जनशक्ति, प्राविधिकहरू हामीलाई आवश्यक छ । जनशक्ति र आवश्यक उपकरणसमेतको व्यवस्था गरी क्वारेन्टाइनमा सुधार गरिन्छ । क्वारेन्टाइनको परिभाषाअनुसार यसलाई व्यवस्थित गर्ने काम हुन्छ । साथै हाम्रो देशभित्र उत्पादन भएको मासु शुद्ध भनेर अन्तरराष्ट्रिय स्तरमा पनि विश्वास दिलाउन आवश्यक छ । यसका लागि छिमेकी राष्ट्रहरूसरहको उपकरण र प्रविधि देशभित्र हुनुपर्छ भनेर हामीले पटक–पटक राष्ट्रिय योजना आयोग र अर्थमन्त्रालयसँग पनि पटक–पटक छलफल गरिसकेका छौं । मासु निर्यातको सम्भावना रहेको बंगुरपालक र राँगापालक किसानका पनि समस्या हामीले बुझेका छौं । तेस्रो मुलुकमा मासु निर्यात गर्ने वातावरण हामी बनाउनेछौं ।
नीतिगत व्यवस्था भएर पनि व्यवहारमा पशुपन्छी र कृषि ऋणको प्रभावकारिता सन्तोषजनक छैन । यसमा मन्त्रालयले कस्तो भूमिका निर्वाह गरिरहेको छ ?
पशु बिमाका विषयमा हामी निकै गम्भीर छौं । जिल्लातहमा देखिएका समस्या म आफैंले पनि अध्ययन गरेकी छु । हाम्रा सेवा केन्द्रहरूसँग समन्वय गरेर बिमा गर्न सकिए मात्र यसको प्रभावकारिता हुन्छ भनेर मैले बिमाक्षेत्रसँग सम्बन्धित निकायसँग समन्वय गरिरहको छु । ग्रामीण क्षेत्रसम्म बिमा सुविधा पुग्नुपर्छ । पशुधन संरक्षणका लागि सहकारीको सिद्धान्तअनुरूप पशुपालन गर्नेलाई पनि यो अधिकार दिइनुपर्छ । यसो नगरिए किसान मर्कामा पर्छन् । यसका लागि संवेदनशील ढंगले यो मन्त्रालय लागिपरेको छ ।
अर्को व्यवस्था ६ प्रतिशतमा किसानले ऋण पाउने व्यवस्था छ । वास्तविक किसानले ऋण पाएका छैनन् । 