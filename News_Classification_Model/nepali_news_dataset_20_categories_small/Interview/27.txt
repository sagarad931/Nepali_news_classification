
﻿झलक सुवेदी
राजनीतिक विश्लेषक

सूर्यबहादुर थापाको भर्खरै निधन भयो । उनीबारे सबथरी कुरा बाहिर आइरहेको छ । खासमा नेपालको राजनीतिमा उनको स्थान कहाँ हो ?

सूर्यबहादुर थापा राजतन्त्रको एकजना भरपर्दो उदार सामन्त हुन् । उनी मूलतः राजाका सेवक हुन् । उनी नेपालको अर्थ राजनीतिक र सामाजिक चरित्र बुझेर राजनीतिमा टिक्न के गर्नुपर्छ, आफ्नो भविष्य कसरी सुरक्षित गर्न सकिन्छ भनेर बदलिन सक्ने नेता हुन् । उनमा नेपालको बाहिरी देशहरुसँगको सम्बन्ध र प्रभाव चिनेर हिँड्न सक्ने खुबी थियो ।

पछिल्लो कालखण्डको राजनीतिमा पनि सूर्यबहादुर थापाले आफ्नो स्पेस बनाएका थिए । प्रधानमन्त्री भए । गणतन्त्रकालमा आएर पनि उनले आफूलाई असान्दर्भिक हुन दिएनन् । नेपालको भित्री र बाहिरी दुवै राजनीति बुझेको अति चतुर नेता हुन् सूर्यबहादुर ।

राष्ट्रिय प्रजातन्त्र पार्टीजस्तो राजाको छत्रछायाँमा रहेको पार्टीलाई गणतन्त्रसम्म ल्याउनु सानो सुझबुझको कुरा थिएन । सूर्यबहादुर थापाले त्यो सम्भव बनाएका थिए । तर आफूलाई केन्द्रमा राख्न पार्टी फुटाउनुपर्छ कि मिलाउनुपर्छ, त्यो सबै गर्ने व्यक्ति पनि हुन् उनी ।
केही समयअघिदेखि त उनले आफूलाई समावेशी लोकतन्त्र र पहिचानवाला संघीयताका बारेमा पनि उभ्याएका थिए नि ?

आफूलाई सान्दर्भिक राखिराख्न पनि हो र उनी नेपाली समाजको हलचल बुझ्न सक्ने मान्छे पनि हुन् । राजनीति कता जाँदैछ भनेर ठम्याउँदै आफ्नो स्पेस निर्माण गर्न सक्ने खुबीकै कारण उनी त्यता ढल्किएका हुन् । नेपाली समाजको जुन विविधता छ त्यसलाई कहीँ न कहीँ सम्बोधन नगरी हुँदैन । मान्छेहरुमा आफ्नो पहिचानप्रतिको जागरणलाई दमन गरेर हुँदैन भन्ने नै उनको बुझाइ होला । राष्ट्रिय प्रजातन्त्र पार्टीजस्तो राजाको छत्रछायाँमा रहेको पार्टीलाई गणतन्त्रसम्म ल्याउनु सानो सुझबुझको कुरा थिएन । उनले त्यो सम्भव बनाए ।

कमल थापा हिन्दू राज्यका पक्षमा र संघीयताका विपक्षमा उभिएका कारण उनलाई काउन्टर गर्न र पार्टी एकता नगर्न त उनले त्यसो भनेका होइनन् ?

कमल थापालाई चुनौती दिइरहने कुरा पनि हो । कमल थापा नेतृत्वको राप्रपाले चुनौती दिँदै गएपछि सूर्यबहादुर थापाले नेतृत्व गरिरहेको पार्टीको स्वतन्त्र अस्तित्व कायम गरिरहन गाह्रो परिरहेको थियो । खासमा कमल थापाको दक्षिणपन्थी राजनीतिको चेपुवामा पर्दै गएको थियो सूर्यबहादुर थापा नेतृत्वको राप्रपा । त्यसबाट बचाइरहन र एकीकृत पार्टीमा आफ्नो उपस्थिति प्रभावशाली नै बनाइरहन सूर्यबहादुर थापाले त्यसो भनेको हुन सक्छ ।

पञ्चायकालमा पनि उनी सुधारकै पक्षमा थिए भनिँदैछ नि ?

होइन होइन । पञ्चायतकालमा उनी सुधारका पक्षमा थिएनन् । दरबारले आफूलाई बेवास्ता गरेको र जिम्मेवारी नदिएको बेला २०२८ सालमा सिंहदरबार र राजदरबारका बीचमा द्वैधशासन चल्नु हुँदैन भनेर बोलेका थिए । २०३६ सालको जनमतसंग्रहमा  तैंले दरबारलाई जिताउनुपर्छ  भनेर जिम्मेवारी दिएपछि राज्यको सबै शक्ति प्रयोग दुरुपयोग गरेर पञ्चायतलाई जिताएका थिए । पञ्चायतलाई जिताउनु सुधारवादी काम होइन । २०३७ सालमा संविधान संशोधन भयो । त्यो उदारवादी संविधान थिएन । सूर्यबहादुर थापाले त्यही संविधानको झन्डा बोकेर हिँडे । पञ्चायतलाई उदार बनाउनुपर्छ भन्ने होइन आफूलाई शक्तिमा राखिराख्न उनले उदारवादको झन्डा बोक्ने गरेका हुन् । यति हुँदाहुँदै पनि पञ्च र पञ्चायतविरोधीहरुका बीचमा जुन द्वन्द्व थियो, त्यसमा पञ्चायतविरोधीहरुसँग पनि सँगै बस्ने र कुरा सुन्ने राजनीतिक ल्याकत चाहिँ सूर्यबहादुरमा थियो । मरिचमान र लोकेन्द्रबहादुर चन्दहरुमा त्यो ल्याकत थिएन ।

त्यसो भए २०४६ सालपछि पञ्चहरुलाई लोकतान्त्रीकरण गर्न भूमिका खेल्ने नेता हुन् उनी ?

हो । पञ्चायत ढलिसकेपछि दरबारतिर धेरै आशाको नजरले हेर्न छोड, अब हामीले बहुदलीय व्यवस्थामै आफ्नो राजनीतिक स्पेस खोज्ने हो भनेर संगठित गर्नमा सूर्यबहादुरले भूमिका खेलेकै हुन् । पञ्चहरुलाई उनले दरबारको छायाँबाट अलिकति भए पनि मुक्त गर्ने काम गरे । लोकन्द्रबहादुर चन्द, पशुपतिशमशेर र कमल थापाहरुले आफूलाई दरबारको छायाँ नै देख्न खोजे, सूर्यबहादुरले आफूलाई त्यसबाट अलि पृथक् राख्ने प्रयास गरेका थिए । अरु पञ्चहरुसँग उनको द्वन्द्व नै त्यही हो ।

पार्टी बनाउन मात्र होइन फुटाउन पनि उनले उत्तिकै निर्णायक भूमिका खेलेका हुन् नि ?

आफूलाई केन्द्रमा राख्न फुटाउनुपर्छ कि मिलाउनुपर्छ, त्यो सबै गर्ने व्यक्ति हुन् उनी । दरबारसँगको द्वन्द्व पनि त्यही हो ।  भारेभुरे पञ्चहरुलाई के जिम्मा लगाको, मलाई देऊ न चलाउन  भन्ने नै उनको दाबी हो दरबारसँग । उनले पञ्चायतकालमा म दरबारको रबर स्टाम्पमात्र हुन्नँ भनेर संघर्ष गर्न खोजेका हुन् ।

तर उनलाई भारतको नजिक रहेको नेताको रुपमा पनि चित्रित गर्ने गरिएको थियो नि ?

दुई चार वर्षअघि हामीले सूर्यबहादुर थापासँग लामो कुराकानी गरेका थियौं । त्यतिखेर उनको बुझाइ के थियो भने भारत नेपालको राजनीतिको अनिवार्य फ्याक्टर हो, भारतसँगको सम्बन्ध सहज अथवा अनुकूल नबनाईकन नेपालको राजनीतिमा स्थान सुरक्षित गरिरहन सकिँदैन । मर्नुअघिसम्म पनि उनी भारतले सबैभन्दा विश्वास गर्नेमध्येका एकजना राजनीतिक नेता थिए । यो कुरा उनले लुकाएका पनि थिएनन् । भारतीयहरुले पनि उनीसँगको सम्बन्धलाई खुला रुपमा नै लिएको देखिन्थ्यो । सूर्यबहादुर थापाले भारतको हितमा यस्तो निर्णय गरे भन्ने चाहिँ हामीलाई थाहा छैन । तर भारतसँग उनले सधैं राम्रै सम्बन्ध बनाइराखेका थिए ।

सूर्यबहादुर थापा भन्नासाथ धनकुटाको खुकु छिन्ताङको घटना याद आइहाल्छ । त्यससम्बन्धी बनेको गीत नै अहिले पनि त्यत्रो चर्चित छ । अहिले समवेदना दिने समयमा पनि मान्छेहरुले त्यो घटना घुमाउरो पाराले स्मरण गर्न खोजिरहेका छन् । त्यो घटनाबारे उनको मत के रहेछ ?

हामीले सूर्यबहादुर थापासँग त्यही छिन्ताङ घटनाकै बारेमा कुरा गरेका थियौं । उनले प्रस्टसँग स्वीकार गर्दै हामीसँग भनेका थिए   छिन्ताङ घटना पञ्चायतविरुद्ध विद्रोह थियो, त्यसैले दमन गरिएको थियो । त्यहाँ के के भयो, त्यो त सबै मलाई थाहा छैन । तर म प्रधानमन्त्री हुनाले दमनमा जेजति मान्छे मारिए त्यसको म नैतिक जिम्मेवारी लिन्छु ।  पञ्चायतविरोधीहरुलाई दमन गर्नेमा उनी दरबारका मुखर प्रतिनिधि नै हुन् । उनी पञ्चायती व्यवस्थाविरुद्ध संघर्ष गरिरहेका कांग्रेस र कम्युनिस्टहरुलाई दमन गर्नुपर्छ र पञ्चायतलाई बचाउनुपर्छ भन्ने व्यक्ति हुन् । उनी खासमा सत्तामा नहुँदा उदारवादी, सत्तामा हुँदा अनुदारवादी हुन्थे । पृथ्वीनारायण शाहको पालादेखि निर्माण भएको सत्ताका उनी गुणकारी, विश्वासिला र भरपर्दो प्रतिनिधि हुन् । सूर्यबहादुर उदारवादी थिए भनेर उनको दमनकारी व्यक्तित्व ढाकछोप हुने स्थिति छैन । उनी पञ्चायतकै प्रतिनिधि हुन् ।

हामीले उनलाई छिन्ताङ काण्डमा दरबार कि सरकार बढी जिम्मेवार थियो भनेर बुझ्न खोजेका थियौं । तर उनी यति चतुर कि दरबारको भूमिका थियो भन्दाखेरी आफू कमजोर प्रधानमन्त्री सावित हुने हुनाले उनले म नैतिक जिम्मेवारी लिन्छु भनेर शक्ति आफ्नै हातमा थियो भन्ने भान दिए ।

सूर्यबहादुर थापामाथि भन्नुपर्ने तपाईंको थप कुरा केही छ कि ?

उनले ५६ वर्षको राजनीति जीवनकालमा आफूलाई सान्दर्भिक पात्रका रुपमा उभ्याइरहे । यो चानचुने कुरा होइन । सामन्तीवादी राजनीतिबाट सुरु गरेका उनले गणतन्त्रवादी राजनीतिसम्म आइपुग्दा पनि सान्दर्भिक भूमिका खेल्ने सके । यो अरु राजनीतिक दलका नेताहरुले पनि सिक्नुपर्ने कुरा हो । जनमतसंग्रहबाहेक अरु घटनामा उनी नग्न रुपमा मुछिएनन् । उनले छुद्र र अतिवादी चरित्र पनि देखाएनन् । उनले आफूलाई भद्र रुपमा नै प्रस्तुत गरे । प्रधानमन्त्री भइसकेका व्यक्तिका रुपमा उनले पदीय मर्यादा पनि जोगाउन सकेकै देखियो । त्यही भएकोले कांग्रेस, एमाले र माओवादीहरुले पनि उनको कुरा सुन्ने गरेका थिए ।

मेरो अनुभवमा पञ्चायतले जम्मा दुईजना मान्छे जन्मायो  एउटा सूर्यबहादुर थापा, अर्को कमल थापा । कमल थापा मण्डले पृष्ठभूमिबाट आएर दक्षिणपन्थी धारका नेता भएका छन् । सूर्यबहादुर थापा अरु पञ्चहरुजस्तो राजाले मनोनीत गर्ने, मिल्काइदिने मरिचमान र लोकेन्द्रबहादुरजस्ता भएनन् । उनी आफ्नै पहिचान बनाएर टिक्न सके ।
