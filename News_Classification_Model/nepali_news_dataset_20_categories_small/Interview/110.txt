
रेशमबहादुर डाँगीमहानिर्देशक, वन विभाग
विनाशकारी भूकम्पका कारण ध्वस्त बनेका निजी, व्यावसायिक तथा सार्वजनिक भौतिक संरचनाको पुनर्निर्माण गर्न ठूलो परिमाणमा काठ आवश्यक देखिन्छ । भूकम्पको बिपत्तिअघिकै वर्षहरूमै सामान्य अवस्थामा पनि स्वदेशी काठले माग धान्दैनथ्यो । मागअनुरूप आपूर्ति सहज बनाउन बर्मा र मलेसियाबाट काठ आयात हुँदै आएको थियो । भूकम्पपछिको अवस्थामा भने झनै मागअनुसार काठ व्यवस्थापन गर्न सरकारी निकायलाई चुनौती देखिएको छ । अर्कातर्फ उपलब्ध काठ पनि बिचौलियाका कारण चर्को मूल्य तिर्न उपभोक्ता बाध्य बनेका छन् । पुनर्निर्माणका लागि बजारमा ठूलो परिमाणमा काठ आवश्यक देखिएको वन विभागका महानिर्देशक रेशमबहादुर डाँगी सुनाउँछन् । २९ वर्षदेखि वन सेवामा रहेका डाँगी स्वच्छ छविका इमानदार कर्मचारीका रूपमा परिचित छन् । लामो समयदेखि वन, जलवायु परिवर्तन र कार्बन व्यापारको विषयमा चासो दिँदै आएका उनले धेरै अन्तर्राष्ट्रिय फोरमहरूमा नेपालको प्रतिनिधित्व गरिसकेका छन् । प्रस्तुत छ, काठको सहज आपूर्ति र भूकम्पपीडितका लागि सस्तो र सुलभ मूल्यमा उपलब्धतालगायतका विषयमा महानिर्देशक डाँगीसँग कारोबारकर्मी प्रगति ढकालले गरेको कुराकानी  :
बजारमा काठको माग र आपूर्तिबीच सन्तुलनको अवस्था अहिले के छ ?
पछिल्लो समय काठ प्रयोग ठूला भौतिक संरचना निर्माण हुन थाले । मान्छेका आवश्यकतामा वृद्धि हुँदै जाँदा काठबाट निर्मित सोफासेट, दराज, टेबल, कुर्सी, खाटलगायत सामग्रीको प्रयोग अत्यधिक बढेको छ । त्यसले गर्दा बजारमा काठको माग पनि उत्तिकै बढेको छ । विगतका वर्षहरूको सामान्य अवस्थामा पनि माग धान्न सक्ने गरी स्वदेशी काठको व्यवस्थापन हुन सकेको थिएन । तसर्थ उपभोक्ताले विदेशबाट काठ आयात गरेर आपूर्तिलाई सहज बनाउनुपर्ने अवस्था थियो ।
वैशाख १२ गते विनाशकारी भूकम्प गयो । त्यसपछि पटक–पटक शक्तिशाली परकम्प गए । भूकम्प र परकम्पका कारण धेरै भौतिक संरचना ध्वस्त भए । ती संरचनाको पुनर्निर्माण चाँडै गर्नुपर्नेछ । यसका लागि बजारमा ठूलो परिमाणमा काठ आवश्यक पर्ने देखिन्छ । विभागका तर्फबाट हामीले सहरी भू–भागका लागि ३२ प्रतिशत र ग्रामीण क्षेत्रमा ६८ प्रतिशत काठ आपूर्ति गर्नेछौं । सहरी क्षेत्रको तुलनामा ग्रामीण भू–भागमा बढी घर ध्वस्त भएका कारण गाउँमा झन्डै दोब्बर काठ आवश्यक पर्ने देखिएको छ ।
भूकम्पबाट भत्किएका संरचना निर्माण गर्न कति काठ आवश्यक छ भनी विभागले अध्ययन गरेको छ ?
विनाशकारी भूकम्पको केही समयपछि नै विभागका तर्फबाट काठको आवश्यकताबारे प्रारम्भिक अध्ययन भएको थियो । भत्किएका संरचना बनाउन ५ करोड क्युफिट काठ आवश्यक पर्छ भन्ने प्रारम्भिक अध्ययनबाट देखिएको थियो । विभागले भत्किएका घरको संख्याका आधारमा प्रारम्भिक अनुमान गरेको हो । गृह मन्त्रालयको तथ्यांकका आधारमा हामीले आवश्यक पर्ने काठको परिमाण निकाल्यौं । तर, पछिल्लोपटक तथ्यांक परिवर्तन भएको पाइयो । भूकम्पपीडितको नाममा अनुदान पाउने आशाले नभत्किएको घरलाई पनि भत्किएको भनेर तथ्यांक टिपाएको देखियो । तर, सरकारी निकायले गरेको कडा नियमनपछि भत्किएका घरको वास्तविक तथ्यांक आएको छ । संख्या घटेर आएको तथ्यांकलाई विश्लेषण गर्दा प्रारम्भिक अनुमानभन्दा कम परिमाणमा काठ आवश्यक पर्छ । अझै आधिकारिक तथ्यांक ल्याउन जिल्ला वन कार्यालयहरूलाई आवश्यक पर्ने काठको परिमाणको रेकर्ड पठाउन निर्देशन दिएका छौं । समग्रमा भूकम्पबाट बढी प्रभावित गोरखा, धादिङ, नुवाकोट, रसुवा, सिन्धुपाल्चोक, काभ्रे, दोलखालगायत १४ जिल्लामा धेरै परिमाणमा काठ आवश्यक देखिन्छ । यी जिल्लालाई प्राथमिकतामा राखेर काठ आपूर्ति गराइन्छ ।
सामान्य अवस्थामा त स्वदेशमा उत्पादित काठले बजारको माग धान्न सकेको थिएन । अहिले त झन् ठूलो परिमाणमा काठ आवश्यक पर्ने देखिन्छ । काठको सहज आपूर्तिका लागि सरकारको रणनीति के छ ?
स्वदेशी उत्पादन कम भएका कारण आपूर्ति सहज हुन नसकेको पक्कै हो । हाम्रो देशको करिब ४० प्रतिशत भू–भाग वन क्षेत्रले ओगटे पनि स्वदेशी काठले माग पूरा गर्न नसक्नु विडम्बना हो । स्वदेशी उत्पादनले नपुगेको अवस्थामा विदेशी काठ आयात गरी प्रयोग पनि गरिँदै आएको छ । काठको विकल्पमा आल्मुनियम र फलामे पाता पनि प्रयोग हुँदै आएको छ । हाम्रो राष्ट्रिय वनबाट वार्षिक ५ लाख ७६ हजार, सामुदायिक वनबाट ३३ लाख, साझेदारी वनबाट ३ लाख, निजी वनबाट ५१ लाख क्युफिट काठ उत्पादन हुँदै आएको छ ।
यसपटक झन् काठको मागअनुसार आपूर्ति व्यवस्थापन गर्न चुनौती छ । कतिपय अवस्थामा वन ऐन नै बाधक बनेको छ, काठ संकलन तथा बिक्री वितरणका लागि । विनाशकारी भूकम्पबाट भत्किएका घर बनाउन धेरै काठ चाहिने भएकाले हामीलाई व्यवस्थापनमा चुनौती छ भन्ने हो । तर, काठ आपूर्तिमा सहजताका लागि कार्यविधि बनाइसकेका छौं । हामीले बनाएको कार्यविधि वन मन्त्रालय हुँदै मन्त्रिपरिषद्मा पुगिसकेको छ । आशा गरौं चाँडै स्वीकृत हुनेछ र आपूर्ति व्यवस्थापनको काम तत्कालै गर्न सक्नेछौं ।
कार्यविधि त भूकम्पपीडितलाई लक्ष्य गरी नै तयार गरिएको होला ? कार्यविधिमा नयाँ व्यवस्था के छ ?
भूकम्पपीडितका लागि काठ आपूर्ति सहज गराउन ‘काठ आपूर्ति व्यवस्थापनसँग सम्बन्धित कार्यविधि’ बनाइएको हो । निजी काठ कटान गर्न कानुनी रूपमा सहज थिएन । उक्त कानुनी व्यवस्था खुकुलो बनाइएको छ । कार्यविधि स्वीकृत भएपछि सहज रूपमा काठ आपूर्ति हुन्छ । सस्तो र सुलभ मूल्यमा उपभोक्तालाई काठ उपलब्ध गराउने, जिल्ला वन आपूर्ति कार्यालयबाट काठ वितरण गर्ने र जिल्ला वन आपूर्ति कार्यालय नभएका जिल्लाहरूमा छिमेकी जिल्लाहरूबाट काठ आपूर्ति गराउने व्यवस्था हुन्छ । अहिले सामुदायिक वनहरूले आन्तरिक खपत गरिरहेका छन्, कानुनी रूपमै उनीहरूले बाह्य तथा व्यापारिक प्रयोजनका लागि काठ काट्न पाउँदैनन् । समुदायका उपभोक्ताले मात्रै त्यस वन पैदावार उपयोग गर्न पाउँछन् । तर, भूकम्पपछि देखिएको काठको मागलाई सहज बनाउन कुनै पनि सामुदायिक वनले नजिकैका गाविस तथा जिल्लामा काठ वितरण गर्न सक्छन् ।
वन क्षेत्रमा अर्बौं मूल्यको काठ सडेर गइरहेको छ भनिन्छ । चुरे क्षेत्रमा मात्रै ढलेपढेका ३८ करोड क्युफिट काठ छ भन्ने वन अनुसन्धान केन्द्र (एफआरए)को तथ्यांक छ । यसले स्वदेशी वनमा काठ सडेर जाने अनि विदेशबाट आयात गर्ने अवस्था देखाउँछ । सडेर जाने अवस्थामा रहेका काठको व्यवस्थापन गर्र्न रणनीतिचाहिँ छैन ?
तस्करीका क्रममा बरामद गरिएका र मुद्दा परेका काठ पनि छन् । समयमै मुद्दा फैसला नहुँदा समस्या भएको अवस्था हो । संरक्षित क्षेत्र घोषणा गरिएका ठाउँबाट काठ संकलन गर्न पाइँदैन । एफआरएको रिपोर्टलाई आधार बनाएर चुरे क्षेत्रमा  ढलेपढेका ३८ करोड क्युफिट काठ छ भन्नेमा मलाई विश्वास छैन । त्यति ठूलो परिमाणमा त्यहाँ काठ नहुन सक्छ ।
एफआरए त वन मन्त्रालयले नै मान्यता दिएको संस्था हो । एफआरएले झुटो रिपोर्ट दिएको हो त ?
एफआरएको रिपोर्टलाई मन्त्रालयले स्वीकृत त गरिसकेकै हो । मैले त्यो रिपोर्ट झुटो हो भन्न खोजेको होइन । राष्ट्रियस्तरको नीति निर्माण गर्न एफआरएको तथ्यांक ठीक छ । तर, व्यवस्थापन तहका लागि यो तथ्यांक अपर्यात छ ।
भूकम्पपछिको पुनर्निर्माणको काम चाँडै सुरु हुने भन्ने कुरा छ । अहिलेसम्म काठको कार्यविधि स्वीकृत भइसकेको छैन । यस्तो अवस्थामा कहिलेसम्म सम्भव होला काठ व्यवस्थापन ?
भूकम्पपीडितका लागि काठ व्यवस्थापनमा ढिलाइ भएको छैन । कार्यविधि स्वीकृत भएपछि त आपूर्तिको काम मात्रै बाँकी रहन्छ । अर्को कुरा, पुनर्निर्माण प्राधिकरण गठन भएको पनि धेरै समय भएको छैन । पुनर्निर्माणको काम नै सुरु भएको छैन । घरको नक्सा पास भएपछि मात्रै हामीले कुन ठाउँमा कति परिमाणमा चाहिन्छ भन्ने तथ्यांकका आधारमा काठ व्यवस्थापन गर्ने हो । पुनर्निर्माणको मुख्य प्रक्रिया नै सुरु नभई काठ व्यवस्थापन गर्न सरकारले ढिलाइ ग¥यो भन्न मिल्दैन । पुनर्निर्माणको काम थालनी भए पनि सम्पन्न गर्न ३ वर्ष लाग्न सक्छ । सबै काठ अहिले नै जोहो गर्नुपर्छ भन्ने छैन । आगामी वर्षहरूमा पनि व्यवस्थापन गर्न सकिन्छ ।
दुर्गम र हिमाली भेगका भूकम्पपीडितको घरदैलोमा तराईका सालको काठ पुर्याउन कति सम्भव छ ?
कतिपय भूकम्पपीडितले आफूलाई चाहिने काठ आफैं जोहो गर्न थालिसकेका छन् । गोरखाको बारपाक, लारपाकजस्ता ठाउँका भूकम्पपीडितले काठभन्दा खानाको चिन्ता गरेका छन् । कतिपयले पुराना काठ जतन गरेर राखेका छन् । हिमाली भेगमा काठ पु¥याउन गाह्रो छ । तर, त्यहाँका भूकम्पपीडितले सालको काठ प्रयोग गर्दैनन् । किनभने यो महँगो छ । त्यो ठाउँसम्म पुर्याउन ढुवानी खर्च पनि बढी लाग्ने भएकाले उनीहरूलाई सालको काठ प्रयोग गरेर घर बनाउन गाह्रो छ । सबै ठाउँमा यातायातको सुविधा छैन । स्थानीयस्तरमै पाइने काठ प्रयोग गर्न सक्छन् ।
इन्जिनियरले त बलियो घर बनाउन घरका मुख्य ठाउँमा सालको काठ प्रयोग गर्नुपर्छ भन्दै आएका छन् । तपाईंचाहिँ स्थानीय काठ प्रयोग गरे हुन्छ भन्नुहुन्छ, किन ?
स्थानीयस्तरमा पाइने काठले घर बनाउनु हुँदैन, सालकै काठ चाहिन्छ भन्ने मान्यता म राख्दिनँ । किनभने विगतदेखि नै हिमाली तथा पहाडी भू–भागका अधिकांश सर्वसाधरणले स्थानीयस्तरमा पाइने काठै प्रयोग गरेर घर बनाइरहेका छन् । अरू प्रजातिभन्दा सालको काठ अवश्य बलियो हुन्छ । त्यो स्वाभाविक नै हो । तर, हिमाली भेगमा जहाँ यातायातको सुविधा छैन । त्यस्ता ठाउँमा काठ कसरी पुर्याउने हो ? दोस्रो कुरा सालको काठ महँगो छ । पहाडी भूभागमा पाइने चिलाउने कटुसजस्ता प्रजातिका काठले पनि घर बनाउन सकिन्छ । स्थानीय स्तरमा पाइने काठ बलियो हुँदैनन् भन्ने पनि कहाँ हो र ? सालको काठ प्रयोग गरेर नबनाइएका घरचाहिँ भूकम्पबाट भत्किने र प्रयोग गरेर बनाइएका घरचाहिँ नभत्कने भन्ने पनि होइन नि !
तपाईं काठ व्यवस्थापनमा के चुनौती देख्नुहुन्छ ?
मुख्यतः काठ व्यवस्थापनमा २ वटा चुनौती देखिएका छन्– बजेट र श्रमिक अभाव । काठ कटान, वितरण प्रक्रियामा नै श्रमिकको कमी छ । पहाडी तथा हिमाली भेगमा काम गर्न सक्ने युवा जनशक्ति कम छन् । तसर्थ त्यी भूभागमा श्रमिक पनि पाउन गाह्रो भएको हो । यस्तै काठ व्यवस्थापनका लागि बजेट पनि अभाव देखिएको छ । चालू आर्थिक वर्ष पनि काठ व्यवस्थापनका लागि ३ करोड रुपैयाँ मात्रै बजेट छ । कतिपय कानुनी प्रक्रियाका कारण पनि काठ व्यवस्थापनमा चुनौती देखिएको छ ।
आयातीत काठ धेरै कमसल हुन्छ भन्ने सुनिन्छ । डब्लूटीओको मान्यताअनुसार कुनै पनि वस्तु आयात–निर्यात गर्दा गुणस्तर प्रमाणीकरण गर्नुपर्छ भन्ने छ । तर, हाम्रो मुलुकमा आयातीत काठको गुणस्तर प्रमाणीकरण हुँदैन त ?
अहिलेसम्म आयातीत काठको गुणस्तर प्रमाणीकरण नभएकै हो । सालको काठ भनेर बर्सेनि कमसल काठ आयात हुँदै आएको पाइएको छ । यसले गर्दा बर्सेनि हजारौं उपभोक्ता ठगिइरहेका छन् भन्ने कुरा पनि सञ्चारमाध्यममा आइरहेका छन् । गुणस्तर प्रमाणीकरण गर्नुपर्छ भन्नेमा म सकारात्मक छु । एकपटक छलफलको रूपमा पनि आएको थियो यो कुरा । तर, औपचारिक रूपमा सरकारीस्तरबाट छलफल नभएको स्वीकार्नै पर्छ । आगामी दिनमा गुणस्तर प्रमाणीकरण गर्ने विषयमा पहल गर्नेछौं । वैज्ञानिक तवरले वन व्यवस्थापन गरियो भने ५ वर्षपछि विदेशबाट काठ आयात गर्नुपर्दैन ।
वैज्ञानिक वन व्यवस्थापनले काठ आपूर्तिलाई कसरी सहज बनाउन सक्छ ?
वैज्ञानिक वन व्यवस्थापनले काठको माग धान्न सक्छ । कैलाली, कपिलवस्तु, मोरङलगायतका जिल्लामा वैज्ञानिक वन व्यवस्थापनको कार्यक्रम लागू भइसकेको छ । कार्यक्रम लागू भएका जिल्लाका उदाहरणलाई हेर्दा राम्रो भइरहेको पाइएको छ । हाल वैज्ञानिक वन व्यवस्थापनसम्बन्धी २३ वटा कार्ययोजना स्वीकृत भएर ६५ हजार ७७८ हेक्टर वन क्षेत्रमा वैज्ञानिक वन व्यवस्थापन लागू गरिएको छ ।
भूकम्प, मधेस आन्दोलन र भारतले लगाएको अघोषित नाकाबन्दीको असर वन क्षेत्रमा कत्तिको पर्यो ?
राजनीतिक संक्रमणकालीन अवस्था तथा प्राकृतिक विपतको बेला विगतमा वन क्षेत्र अतिक्रमण तथा वन फँडानीमा वृद्धि हुने गर्थ्यो । तर, वैशाख १२ को विनाशकारी भूकम्प र भारतले केही महिनासम्म लगाएको नाकाबन्दी तथा तराई आन्दोलनका बेला वन अतिक्रमण हुने तथा फँडानी हुने समस्या देखिएको छैन । कुनै–कुनै ठाउँमा दाउरा लिन वन पसे भन्ने तथ्यांक जिल्लाबाट आयो । यो ठूलो समस्या हो भन्न मिल्दैन । प्रत्येक जिल्ला वन कार्यालयलाई यस्तो अवस्थामा संयमता अपनाउन निर्देशन दिएका थियौं । त्यसकारण यसपटक वनमा धेरै तस्करी हुन पाएन । अतिक्रमणको समस्या पनि छैन ।
वन क्षेत्रमा अतिक्रमणको अवस्थाचाहिँ कस्तो छ ?
हाल कैलाली कपिलवस्तु, नवलपरासीलगायत तराईका जिल्लामा वन अतिक्रमणको समस्या छ । देशभर करिब ९५ हजार ३२ हेक्टर वन क्षेत्र अतिक्रमण भएको छ । अतिक्रमण भएको क्षेत्रमध्ये १ हजार ३५८ हेक्टर खाली गराइएको छ । विभिन्न राजनीतिक दलले अतिक्रमणकारीलाई संरक्षण गरेर राखेको पाइन्छ । दबाब आइरहन्छ । सरकारी निकायहरूबीच समन्वय अभावले पनि अतिक्रमण भएको वन क्षेत्र खाली गराउन समस्या भएको छ ।
तपाईंले विभागको जिम्मेवारी सम्हाल्नुभएको अवधिमा वन क्षेत्रमा के सुधार आयो भन्ने महसुस गर्नुभएको छ ?
महानिर्देशकको जिम्मेवारी पाएको ५ महिनाभित्र ‘काठ दाउराको राष्ट्रिय उत्पादन योजना’ तय भयो । 