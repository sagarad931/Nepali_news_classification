
भूकम्प, तराई आन्दोलन र भारतीय नाकाबन्दीको असर समग्र अर्थतन्त्रमा परेका बेला बैंकहरूको अवस्था भने सहज देखिएको छ । चालू आर्थिक वर्षको पुस महिनासम्मको वित्तीय अवस्थामा अधिकांश बैंकहरूको नाफा बढेको देखिएको छ । नेपाल राष्ट्र बैंकले उद्योगी/व्यवसायीलाई ऋण तिर्नका लागि चैतसम्मको समय दिएको र बैंकहरूले पनि जोखिम व्यवस्था गर्नु नपरेका कारण बैंकहरूको नाफामा असर नदेखिएको नेपाल बैंकर्स संघका अध्यक्ष उपेन्द्र पौड्याल बताउँछन् । तर, चैतको वित्तीय विवरणमा खराब कर्जा बढ्न गई केही प्रभाव देखिने आकलन भए पनि नाकाबन्दी खुलेका कारण त्यस बेलासम्म अवस्था सहज हुने पौडेलको ठम्याइ छ । उच्च तरलता र कर्जा लगानी नहुँदा बैंकको ब्याजदर घटे पनि दिगो नभएको बताउने उनी यसबाट अनुत्पादक क्षेत्रमा लगानी बढ्ने, पुँजी पलायन हुने र सट्टेबाजले मौका पाउने विश्लेषण गर्छन् । सरकारले व्यवसाय सञ्चालनका लागि आवश्यक वातावरण र पूर्वाधार विकास नगर्दा कृषिलगायतका उत्पादनशील क्षेत्रमा जाऊ भने पनि बैंकहरूको लगानी हुन नसकेको उनको भनाइ छ । प्रस्तुत छ, संघका अध्यक्ष पौड्यालसँग कारोबारकर्मी यादव हुमागाईंले गरेको कुराकानी
उपेन्द्र पौड्याल अध्यक्ष, नेपाल बैंकर्स संघ 
भूकम्प, तराई आन्दोलन र भारतीय नाकाबन्दीले मुलुकको अर्थतन्त्रमा असर परेको बेला बैंकहरूको नाफामा असर देखिएन नि !
बैंकमा असर अलि पछि नै देखिन्छ । पहिलो चरणमा व्यापार–व्यवसाय कम हुन्छ । व्यापार कम भएपछि त्यसको असर उसको कारोबारमा देखिन्छ । व्यक्तिका विभिन्न व्यवसायमा असर परेपछि उसको बिजनेस गु्रपमा प्रभाव देखिन्छ । यी असर व्यवस्थापन गर्न सकेन भने मात्र बैंकमा प्रभाव देखिने हो । नेपाल राष्ट्र बैंकले भूकम्प र नाकाबन्दीपछि बैंकको किस्ता तिर्ने समयसीमा पर सार्न पाउने सुविधा दिएको छ । यसकारण कर्जाको साँवा–ब्याजको किस्ता तिर्ने समय पछि सारेकाले बैंकहरूको वित्तीय विवरणमा खासै असर नदेखिएको हो । कर्जा जोखिम व्यवस्थाका लागि पनि सहुलियत भएका कारण बैंकहरूको नाफामा प्रभाव परेन ।
अर्को कुरा,ण् भूकम्प र नाकाबन्दीले हामीकहाँ जे जति असर परेको छ त्यसलाई  बढाइचढाइ गरेको हेरिएको पनि छ । यसबीच तराईको निश्चित क्षेत्रमा मात्र उद्योग–व्यवसाय बन्द भयो, अन्त ठप्पै भएको होइन । कतै आगलागी भयो भने सबै सिद्धियो भन्ने विश्लेषण गरिन्छ । घटनालाई बढाइचढाइ गर्ने प्रवृत्ति छ । भूकम्प, नाकाबन्दी र इन्धन अभावका बेला पनि हामीले बैंक सुचारु ग¥यौं । कारोबार समय अवधि कटौती गरे पनि बन्द गरेनौं । बैंकजस्तै अन्य क्षेत्रमा पनि केही न केही काम त भइरहेकै थियो । नाफा कम भयो होला तर निश्चित अवधिको घाटालाई बेहोर्ने क्षमता त व्यवसायसँग भइहाल्छ । बैंकमा पनि २–४ अर्बको सञ्चित नाफा छ भने त्यति घाटा त बेहोर्न सक्छ ।
चालू आर्थिक वर्षको दोस्रो त्रैमासिक अवधिमा बैंकहरूको नाफा पहिलेजस्तै छ । बैंकहरूले सकारात्मक भएर अप्ठेरो अवस्थालाई पनि ह्यान्डल गरेका कारण असर कम भएको हो । केही बैंकको खराब कर्जा उठाएर पनि नाफा बढाएको देखिन्छ । स्वाभाविक हो अवस्था सहज भएको भए नाफा अझै राम्रो हुन्थ्यो ।
अहिलेको असर चौथो त्रैमासिकको वित्तीय विवरणमा देखिएला ?
नाकाबन्दी खुलेसँगै व्यापार–व्यवसाय, उद्योग–कलकारखाना सहजतातर्फ गइरहेको छ । विनाशकारी भूकम्पपछिको पुनर्निर्माण सुरु भएसँगै अर्थतन्त्र चलायमान हुने, व्यापार बढ्ने सम्भावना छ । त्यो अवस्थामा चौथो त्रैमासिकसम्म व्यवसायीले व्यवस्थापन गर्न सके र किस्ता तिरे भने असर कम देखिन सक्छ । तर, भूकम्पपछि धेरै हाइड्रोपावर अझै सञ्चालनमा आउन सकेका छैनन् । प्रोजेक्टहरू चालू भए पनि इन्धन अभावले लागत बढे नाफामा असर गर्न सक्ने अवस्था छ । त्यसैले बैंकको किस्ता उठेन भने चौथो त्रैमासिकमा जोखिम व्यवस्थाबापतको रकम बढ्ने भएकाले नाफामा असर गर्न सक्छ ।
राष्ट्र बैंकले दिएको सहुलियतका कारण समस्या लुकाएर राखेको अवस्था हो ?
मैले सबै बैंकको वित्तीय अवस्था हरेको त छैन । हाम्रो बैंकको अवस्थाका आधारमा विश्लेषण गर्दा समस्या छोपेरै राख्नुपर्ने खालको छैन । बैंकिङ व्यवसाय यति पारदर्शी भइसक्यो कि समस्या लुकाएर राख्ने भन्ने प्रश्न आउँदैन । एक–दुई जनाले गरेका छन् भने बेग्लै कुरा हो । अहिले घाटा छ भने देखाउने उपयुक्त मौका हो । भूकम्प र नाकाबन्दीका कारण घाटा भयो भने भइहाल्यो ।
गत वर्षको चैतदेखि ऋणको किस्ता तिर्ने समय सारिँदै आएको छ । अब एकैपटक १ वर्षको किस्ता उठ्ला र ?
सहुलियतको सीमा हुन्छ । सहुलियत भनेको एउटा बिन्दुसम्म पुर्याएपछि व्यवसाय टिकाउन सकिन्छ भनेर दिने हो । त्यसैले सहुलियत दिँदा निश्चित अवधिपछि व्यवसाय टिक्न सक्यो वा सक्दैन भनेर आधारभूत विश्लेषण गर्न आवश्यक हुन्छ । सक्दैन भने त्यसको घाटा सुरुमै बेहोर्दा राम्रो हुन्छ ।
ऋण तिर्ने विषय व्यक्तिको नियतको कुरा पनि हो । जस्तै– आज तपाईंको कसैको घर भत्कियो भन्दैमा सबै सकिएर सडकमा आउने त होइन नि ! उसले कुनै कालखण्डमा बचत गरेको होला, त्यसबाट कुनै सम्पत्ति जोडेको होला । त्यसलाई व्यवस्थापन गरेर घर बनाउन सक्छ । व्यवसाय पनि यस्तै हो । व्यवसायीले कुनै समयमा नाफा गरेर सञ्चित गरेको हुन्छ । सम्पत्ति पनि जोडेकै हुन्छ । कहीँ नै कहीँबाट व्यवस्थापन गरिहाल्छ । राष्ट्र बैंकले सहुलियत नदिएको भए पनि धेरै उद्योगीले बैंक किस्ता तिर्थे ।
बैंकहरूसँग छलफल नगरी उद्योगी/व्यवसायीलाई सहुलियत दिएको गुनासो सुनिन्छ । सत्य के हो ?
राष्ट्र बैंकले हामीसँग छलफल चलाएको हो । गभर्नरसँग पनि कुरा भएको हो । हामो भनाइ घरीघरी सहुलियत दिने काम गर्नुहुँदैन भन्ने मात्र हो । व्यवसाय टिक्ने अवस्था आउँछ भने निश्चित अवधिसम्मका लागि सहुलियत दिने हो । आज ऋण तिर्नका लागि सहुलियत दिने र पछि त्यही व्यवसाय डुबेर कर्जा खराब हुने हो भने के अर्थ भयो र ! कुनै कुरा बिग्रँदै छ भने आजै समाधान गर्दा राम्रो । जस्तै– हाम्रो लुगा च्यातिएको छ भने त्यसलाई आजै सिलायो वा रफ्फु गर्यो भने सिलाएको मात्र देखिएला । तर, त्यसलाई केही समय बेवास्ता लाग्यो भने रफ्फु गर्न सकिने अवस्था पनि बाँकी नरहन सक्छ । यसतर्फ भने विचार पुर्याउनुपर्छ ।
बैंकहरूले कर्जा लगानी गर्न नसक्दा राष्ट्र बैंकलाई यसको व्यवस्थापन गर्न धौ–धौ थियो । नाकाबन्दी खुलेपछिको अवस्था कस्तो छ ?
नाकाबन्दी खुल्यो । सबै सकारात्मक छन् । व्यवसायी व्यवसायमा जुटेका छन् भने बैंकहरू नयाँ लगानीका लागि तयार छन् । आर्थिक गतिविधि बिस्तारै बढ्दै गएपछि व्यवस्थापन हुँदै जान्छ । सरकारका तर्फबाट पनि खर्च होला । यो चिन्ताको विषय छैन । बिस्तारै हामी सुधारतिर गइरहेका छौं । सशस्त्र द्वन्द्वजस्तो उतारचढाव भोग्दै आएका हामी जोखिम व्यवस्थापनमा पोख्त भइसक्यौं । नेपाली बैंकिङ क्षेत्रमा विशेष क्षमता पनि छ ।
मुख्य चिन्ताको विषय भनेको हाम्रो निर्यात व्यापार र त्यसको आम्दानीको आधार एकदमै कमजोर छ । रेमिट्यान्स नभइदिएको भए अहिले हाम्रो अवस्था के हुन्थ्यो होला ? आकलन गर्न सकिँदैन । अहिले ८०० अर्ब रेमिट्यास नआइदिएको भने नेपालको शोधनान्तर स्थिति के हुन्थ्यो होला ? हामीले खर्च गरिरहेको पैसा रेमिट्यान्सको हो । निर्यात बढाएर यो अवस्थालाई सच्याउनुपर्छ । रेमिट्यान्सको निर्भरता कम गर्दै लैजानुपर्छ । यसका लागि सरकार र निजी क्षेत्रका औजार यस दिशातर्फ उन्मुख हुन आवश्यक छ ।
बैंकहरूको अवस्था सहज भएपछि निक्षेपको ब्याजदर घट्यो तर ब्याजदर खासै घटेको छैन, किन ?  
बैंकले ब्याजदर निर्धारण गर्दा त्यो लामो समयसम्म हुन्छ कि हुँदैन भन्ने विचार पुर्याउनुपर्छ । आज दिएको ऋणको ब्याजदर माथि गयो भने त्यो व्यवसाय टिक्छ वा टिक्दैन भन्ने हेर्नुपर्छ । सरकारले नै मुद्रास्फीतिदर ११–१२ प्रतिशतसम्म पुगेको घोषणा गरिसकेका बेला अहिलेको ब्याजदर दिगो छैन । ६ प्रतिशतभन्दा कममा पनि बैंकहरूले लगानीका लागि अफर गरे भन्ने सुनिन्छ । उच्च तरलता भएको र नयाँ कर्जा लगानी नभएकाले ब्याजदर घटेर अहिलेको बिन्दुमा आयो होला । तर, कुनै पनि हालतमा अहिलेको अवस्थामा ब्याजदर रहन सक्दैन । सानो बजारमा थोरै रकमले पनि बजारको ब्याजदर तल–माथि पार्छ ।
डरलाग्दो पक्ष यो छ कि बजारमा जब ब्याजदर कम हुन्छ तब अनुत्पादक क्षेत्रमा लगानी हुन्छ र सट्टेबाजले रकम प्रयोग गर्छन् । यसअघिका अवस्था विश्लेषण गर्दा पनि यस्तै अवस्था सिर्जना भएको थियो । खुला सीमा भएका कारण पुँजी पलायनको समस्या पनि उत्तिकै छ । त्यसैले ब्याजदर कम हुँदैमा रमाउनु हुँदैन । ब्याजदरलाई एउटा बिन्दुमा राख्नु सरकार, बैंक र व्यवसायीको पनि हितमा हुन्छ । ब्याजदर कुन बिन्दुमा राख्ने भन्ने विषय व्यापारीको पनि सरोकारको विषय हो । व्यापारीले पनि बैंकलाई सहयोग गर्नुपर्छ । अहिले बैंकहरूले कर्जामा ब्याज घटाएनन् भन्नु गैरजिम्मेवारी तर्क हो ।
राष्ट्र बैंकले तोकेरै उत्पादनशील क्षेत्रमा जाऊ भने पनि किन बैंकहरूको लगानी त्यसतफर्प गइरहेको छैन ?
हामी जोखिम उठाएर काम गरिरहेका छौं । अझै जोखिम लिन पनि तयार छौं । तर, कर्जा लगानी बढाउनका लागि लिने व्यक्ति पनि तयार हुनुपर्यो । त्यसका लागि पनि उद्यमशीलता विकास हुनपर्यो । देशमा लगानीको वातावरण बन्नुपर्यो । बैंकको मात्र कुरा भएन व्यापारीलाई गएर सोध्नुहोस् न उद्योगधन्दा सञ्चालन गर्ने वातावरण छ या छैन भनेर । राजनीतिक स्थायित्व छैन, भनेका बेला कच्चा पदार्थ पाइँदैन, आयातका लागि अप्ठ्यारा छन्, विद्युत् छैन, कामदार पाइँदैन । यस्ता दर्जनौं समस्या छन् । आर्थिक वातावरणलाई राम्रोसँग विश्लेषण गर्नुपर्छ अनि मात्र बैंकहरूलाई भन्ने हो ।
कृषिमा लगानी विस्तार नहुनुका कारण के हुन् ?
हामीले कुनै ठाउँमा बैंक पुर्यायो भने विकास हुन्छ भन्ने ठान्यौं । तर, विकासका लागि आवश्यक अन्य पूर्वाधार विकासमा ध्यान दिएनौं । कृषि क्षेत्रमा मलखाद्य, सिँचाइ पुर्याउने, उत्पादित सामान बजारमा पुर्याउने काम त बैंकको होइन । भ्यालु चेनको सिस्टम खोइ ?
जस्तै– कुनै कृषकले डोका बनाउँदा १०० रुपैयाँ लागत लाग्छ भने त्यसमा बैंकको १० प्रतिशत ब्याजदर जोड्दा ११० रुपैयाँ लाग्छ । त्यो कृषकले २०–२५ रुपैयाँ नाफा राखेर स्थानीय विक्रेतालाई बेच्छ तर उपभोक्तामाझ आउँदा त्यसको मूल्य २०० पर्छ । लालबन्दीमा प्रतिकिलो ५ रुपैयाँ पर्ने स्थानीय गोलभेंडाको यहाँ हामी ५० रुपैयाँ तिरिरहेका छौं ।
हामीले यसमा बैंकको ब्याज महँगो भयो भन्छौं तर बिचौलियाले लिने रकम कहिल्यै हेरेनौं । कृषकलाई आवश्यक कच्चा पदार्थ सहज बनाई लागत कसरी घटाउन सकिन्छ भन्नेतर्फ ध्यान दिएनौं । यो काम बैंकको त होइन । कृषिका लागि मलखाद, बीउ पुर्याउने काम बैंकको होइन, बजार खोज्ने काम बैंकले गर्ने त होइन । यसलाई मिलाउनुपर्छ । बढी जोखिम लिएर काम गर्ने उत्पादकले कम प्रतिफल पाउने अवस्थामा सुधार आवश्यक छ । यसका लागि भ्यालु चेन विकास नगरेसम्म जति गाली गरेसम्म बैंकको लगानी जाने अवस्था छैन ।
व्यवसाय फिजिबल बनाए पनि बैंक त त्यहाँ गइहाल्छ । धान उत्पादनमा लगानी गर्दा बीउ, मल, सिँचाइ नपुगेर उत्पादन हुन नसकी लगानी फिर्ता हुन सकेन भने बैंकलाई मात्र भन्ने भएन । हामी त जनताको पैसा चलाउने हो । पैसा बाँड्नुपर्छ भन्ने बुझाइ गलत हो । व्यवसायलाई प्रभावकारी बनाउनुहोस् त बैंकहरू त्यहाँ जान्छन्, ऋण पनि जान्छ ।
बैंकको लगानीका लागि सम्भावनाका क्षेत्र कुन–कुन छन् ?
निषेधितबाहेकका क्षेत्रमा लगानी गर्न बैंकहरू तयार छन् । बैंककै लगानीका कारण नेपालमा कार्पेट, पस्मिना, तयारी पोसाकलगायतका उद्योग स्थापित भएका उदाहरण पनि छन् । हाम्रो मुलुक भूपरिवेष्ठित भएकाले तुलानात्मक रूपमा लाभ भएका क्षेत्रहरूमा जानुपर्छ ।  कृषि, जलविद्युत्, सेवा, खानी क्षेत्र हाम्रा सम्भावना हुन् । यसको विकास गर्न बैंकको कर्जा पुर्याएर मात्र हुँदैन । त्यसका लागि सरकारले अन्य आवश्यक पूर्वाधारको विकास पनि सँगै अघि बढाउनुपर्छ ।
वाणिज्य बैंकहरू धितोपत्र ब्रोकरको काम गर्न तयार भएका हुन् ?
अहिले नेपालमा धितोपत्र कारोबार केन्द्रीकृत छ । सेयर ब्रोकरहरू काठमाडौंकेन्द्रित भएकाले बाहिरका सर्वसाधारणले सेयर बजारमा चाहेर पनि लगानी गर्न सकेका छैनन् । त्यही भएर सेयर बजार विस्तारका लागि पनि वाणिज्य बैंकहरूलाई ब्रोकरको काम गर्न दिनुपर्छ भन्ने हाम्रो भनाइ हो । वाणिज्य बैंकहरूले ब्रोकरको काम गर्ने गरेको अन्तर्राष्ट्रिय अनुभव छ । हामीले यसका लागि राष्ट्र बैंकलाई अनुरोध गरेका छौं, निर्णय भने भएको छैन ।
सुन व्यवसायी र बैंकको विवादले बेला–बेला बैंकको सुन बिक्दैन । बढी नाफा लिएको आरोप छ नि !
बैंकिङ व्यवसाय पारदर्शी भएकाले सुन कारोबारमा जिम्मेवारी दिइएको हो । राष्ट्र बैंकले जारी गरेका नीति तथा निर्देशिकाका आधारमा हामीले सुन कारोबार गर्दै आएका छौं । हामीले निर्देशिकाअनुसार नै नाफा राखेर व्यवसायी संघको सिफारिसअनुसार बिक्री गर्ने हो । त्यसमा बढी नाफा राख्ने भन्ने हुँदैन । विगतमा अवैध सुनका कारण बैंकमा सुन थन्किएको हो तर अहिले त्यो अवस्था छैन ।
