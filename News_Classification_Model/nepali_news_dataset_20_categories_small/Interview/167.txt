
अहिले ७५ जिल्ला, २१७ नगरपालिका र ३ हजार १५७ गाविस छन् । २०१८ सालमै गठन भएका यी स्थानीय निकायको संख्यामा थपघट भए पनि अहिलेसम्म पुरानै संरचनामा चलिरहेका छन् । साढे पाँच दशकको अवधिमा बसाइसराइ, बजारीकरण, पूर्वाधार निर्माणका कारण जनघनत्वमा उल्लेख्य फेरबदल भयो । राज्यव्यवस्था पञ्चायत हुँदै बहुदलीय व्यवस्थापछि गणतन्त्रमा प्रवेश गरिसकेको छ । तर, राज्य र नागरिकलाई जोड्ने सेतु स्थानीय तह जस्ताको तस्तै छ । ०५० को दशकपछि झिनो रूपमा उठेको राज्य पुनःसंरचनाको मुद्दाले ०६० को दशकमा संघीयतालाई स्थापित गर्यो । संघीय प्रणालीमा आधारित राज्य पुनःसंरचना प्रक्रियामा जाने भएपछि स्थानीय निकायको पनि पुनःसंरचना गर्नुपर्ने भयो । सरकारले चैत १ गते स्थानीय निकाय पुनःसंरचना आयोग गठन गरेको छ । आयोगले एक वर्षभित्र स्थानीय निकायको संख्या घटाएर पुनःसंरचनाको सिफारिस दिनुपर्नेछ । स्वायत्त, संरक्षित र विशेष क्षेत्र पनि सिफारिस गर्नुपर्नेछ । झट्ट हेर्दा नगरपालिका र गाविसको संख्या फेरबदल गरे पुग्नेजस्तो देखिए पनि पुनःसंरचना प्रक्रिया जटिल रहेको बताउँछन्, आयोगका अध्यक्ष बालानन्द पौडेल । शिक्षा, सामान्य प्रशासन, ऊर्जा र महिला, बालबालिका तथा समाजकल्याण मन्त्रालयमा सचिव रहिसकेका पौडेल ०६९ सालमा निवृत्त भएका हुन् । स्थानीय तहको पुनःसंरचना प्रक्रिया, बाधा÷व्यवधानका साथै सम्भावना र चुनौतीबारे पौडेलसँग कारोबारकर्मी रञ्जित तामाङले गरेको कुराकानी:
बालानन्द पौडेल संयोजक, स्थानीय निकाय पुनःसंरचना आयोग
आयोगले अहिले के गरिरहेको छ ?
भर्खर आयोगको कार्यालय राख्ने टुंगो लागेको छ । आयोगका लागि आवश्यक अस्थायी कर्मचारीको दरबन्दी पनि स्वीकृत भएको छ । अब कर्मचारी व्यवस्थापनमा लाग्छौं । आयोगको बजेट पनि स्वीकृत भएको छ । हामीले आयोगको कार्यविधि बनाएर सार्वजनिक पनि गरिसक्यौं । वार्षिक कार्ययोजना पनि बनाइसक्यौं । त्यही कार्ययोजनाअनुसार काम अगाडि बढाउँदै छौं । काम गर्दै जाँदा कार्ययोजनाअनुसार नहुने हो कि भन्ने आशंका हामीलाई छ । तर, सकेसम्म कार्ययोजनाअनुसारै काम गर्न प्रयासरत छौं । यही कार्ययोजनाअन्तर्गत हामीले पाँचवटा विषयगत उपसमिति गठन गरिसक्यौं । उपसमितिहरूले काम पनि थालिसकेका छन् । उपसमितिहरूमा विज्ञहरूको सेवा आवश्यक परेको छ । आयोगको सैद्धान्तिक स्पष्टता कायम गर्न हामीले छलफल पनि चलाइरहेका छौं ।
आयोगको क्षेत्राधिकार पर्याप्त छ कि अपर्याप्त ?
आयोगको काम, कर्तव्य र क्षेत्राधिकारबारे संविधानले नै स्पष्ट व्यवस्था गरेको छ । आयोगले गाउँपालिका र नगरपालिकाको संख्या र सिमाना तोक्ने हो । अवधिसमेत संविधानले तोकेको छ । सरकारले दिएको मापदण्डभित्र रहेर गाउँपालिका र नगरपालिकाको संख्या र सिमाना तोक्नुपर्छ भनेको छ । जहाँसम्म कार्यक्षेत्रको कुरा छ, झट्ट हेर्दा संख्या र सिमाना तोक्ने विषय सामान्य लाग्न सक्छ । तर, संख्या र सिमाना तोक्दा सैद्धान्तिक आधार आवश्यक छ । हामीले जुन स्थानीय निकाय तोक्ने भनेका छौं, त्यो भनेको ‘डेलिभरी प्वाइन्ट’ हो ।
स्थानीय निकाय भनेको नागरिकलाई जोड्ने राज्यको अंग हो । नागरिकले अनुभूत गर्न सक्ने भनेको स्थानीय सरकार नै हो । त्यसैले आर्थिक, प्रशासनिक, राजनीतिक, सामाजिक र सांस्कृतिक रूपले दिगो स्थानीय निकाय बनाउनुपर्नेछ । के आधारमा संख्या र सिमाना तोक्न गइरहेका छौं भनेर स्पष्ट हुनुपर्छ । यसले पूरा गर्नुपर्ने काम के–के हुन् ? कस्ता स्रोतसाधन आवश्यक पर्छन् भनेर स्पष्ट हुनुपर्नेछ । विज्ञको सहयोग चाहिने क्षेत्र पनि यही हो । कसरी संख्या र सिमाना तोक्दा भविष्यमा गाउँपालिका र नगरपालिकाले प्रभावकारी ढंगले कार्यसम्पादन गर्न सक्छन्, त्यसलाई मध्यनजर गरेर काम गर्दै छ ।
काम धेरै छन् तर एक वर्षभित्र सक्नुपर्ने बाध्यता छ । एक वर्षभित्र यति धेरै काम कसरी गर्नुहुन्छ ?
एक वर्षभित्र काम सक्नै पर्छ, नभए अरू उपाय छैन । संविधानले नै एक वर्षको समय दिएको छ । यही भएर हामीले एक वर्षको कार्ययोजना बनाएका हौं । आयोगले उपसमिति मात्रै होइन, जिल्लामा भएका प्राविधिक समितिलाई झनै क्रियाशील बनाउनुपर्नेछ । जिल्लास्थित प्राविधिक समिति जति क्रियाशील हुन्छ, त्यति नै आयोगले चाँडो र प्रभावकारी कार्यसम्पादन गर्न सक्छ । त्यसैले जिल्लास्तरीय समितिहरूलाई पर्याप्त स्रोतसाधन दिएर बढीभन्दा बढी क्रियाशील गराउँछौं । ७५ जिल्लाका यी समिति भनेका हाम्रा ७५ वटा हात हुन् ।
स्थानीय प्राविधिक समितिहरूलाई सरकारले पर्याप्त स्रोतसाधन दिनेमा तपाईं कत्तिको विश्वस्त हुनुहुन्छ ? 
आफ्नो कामका लागि सरकारले कन्ज्युस्याइँ गर्ला भन्ने मलाई लाग्दैन । चाहिने बजेट सरकारले दिन्छ । अर्थ मन्त्रालयसँग पनि कुरा भइसकेको छ ।
आयोगको टीओर हेर्दा स्थानीय सरकारको संख्या घटाउनुपर्नेछ । ५०० वर्गकिलोमिटरभन्दा बढी क्षेत्रफलका गाविसको संख्या दुई दर्जनजति रहेछ । महाभारत पर्वत शृंखलामा पनि १०० देखि ३०० वर्ग किलोमिटरका गाविस धेरै रहेछन् । कसरी गाभ्नुहुन्छ ?
स्थानीय सरकारलाई संविधानले जति अधिकार र कर्तव्य दिएको छ, त्यसलाई बहन गर्न सक्ने दीर्घकालीन स्थानीय संरचना बनाउनुपर्छ । यसले निश्चित जनसंख्या र भूगोलको माग गर्छ । सरकारले हामीलाई दिएको मापदण्डमै नगरपालिकाको संख्या बढाउने र गाउँपालिकाको संख्या घटाउने भन्ने छ । यो सरकारको चाहना हो । अर्को, अहिले गाविस हुँदा नागरिकले पाइरहेको सेवा–सुविधा गाउँपालिका बनेपछि गुमाउनु हुन्न भन्ने मुख्य लक्ष्य हो । सकेसम्म गाविसभन्दा गाउँपालिकामा सेवा–सुविधा बढी हुनुपर्छ, नभए अहिले पाइरहेको सेव–सुविधामा कमी आउन हुँदैन । स्वायत्त शासन ऐनले जति अधिकार दिएको छ, गाउँपालिकामा जाँदा त्यो घट्न हुँदैन भन्ने मान्यता छ ।
गाउँपालिका बनेर सेवा–सुविधा खोसियो भने स्थानीय निकाय पुनःसंरचनाको कुनै औचित्य रहन्न । त्यही भएर सबै ठाउँमा गाभ्ने मात्रै भन्दा पनि कतिपय ठाउँमा भिन्न व्यवस्थाअन्र्तगत हेरिनुपर्छ । अहिले गाविसबाट पाइरहेको सेवा गाउँपालिकाको वडाबाट पाउनुपर्छ भनिएको छ । अब हाम्रो ध्यान गाउँपालिका र नगरपालिका मात्रै होइन, वडासम्मै पुगेको छ ।
ठूला गाविसलाई कसरी गाभ्ने त ?
ठूला गाविस कसरी गाभ्ने भन्ने कुरा छ, हामीलाई जिल्लाको सीमा चलाउने अधिकार छैन । यो संविधानले नै किटान गरेको व्यवस्था हो । हाम्रो भूगोल र जनघनत्वमा विविधता छ । समथर भूभाग र पर्वतीय क्षेत्रमा जनघनत्वको चरित्र नै फरक छ । सहर र गाउँको त भन्नै परेन । तराई, पहाड र हिमालमा पनि आ–आफ्नै खाले विविधता छ । जस्तो खाले भौगोलिक र जनघनत्व भए पनि नागरिकलाई सरकारले दिने सेवा–सुविधा सहज र सरल बनाउने हो । यसो भन्दै गर्दा दिगो खालको संरचना गठन पनि गर्नुपर्नेछ । अहिले कतिपय गाविस भौगोलिक रूपमा धेरै ठूला देखिन्छन् । तर, पछिल्लो समय विकास भएको सडक, सञ्चारमाध्यमका कारण पहुँच सरल भइसकेको छ । यस्तै हुनुपर्छ भन्ने मापदण्ड त बनिसकेको छैन । आयोग अध्ययनकै क्रममा छ । हामी यस्तो स्थानीय संरचना गठनको सिफारिस गर्ने तयारीमा छौं, सरकारले सस्तोमा सेवा दिन सकियोस् र नागरिकले सहज ढंगले त्यो सेवा प्राप्त गर्न सकियोस् ।
हिमाली क्षेत्रमा पर्वतारोहणको रोयल्टी, चरिचरनको खर्कका लागि सीमा विवाद छ । मान्छे जान नसकिने उच्च पहाडी र हिमाली भेगमा सीमांकन कसरी गर्नुहुन्छ ?
हामीले परिचालन गर्ने भनेको जिल्लास्तरीय प्राविधिक समिति हो । स–शरीर उपस्थित भएर हिमाली क्षेत्रको सीमांकन गर्न असोज–कात्तिकपछि सम्भव छैन । आयोगको समयावधि ०७३ चैतसम्म मात्रै हो । हाम्रो कार्ययोजना पनि स्थलगत अध्ययनलाई चाँडै सक्ने गरी बनाएका छौं । जटिलता पक्कै छ । कतिपय ठाउँमा जान पनि सकिँदैन । त्यस्ता ठाउँमा नक्सा, तथ्यांक हेरेर तथा प्रविधिको प्रयोग गरेर सीमांकन गर्छौं । तर, जहाँ पहिलादेखि नै विवाद छ, त्यस्ता ठाउँमा चाहिँ स्थलगत अध्ययन गर्नुपर्छ ।
केही दशकयता हिमाल र पहाडमा जनसंख्या घट्दै र तराईमा बढ्दो छ । यस्तो अवस्थामा समग्र स्थानीय निकाय पुनःसंरचनाका मापदण्ड के–के हुन् ?
मापदण्डहरू आइसकेका छन् । तर, ‘बेन्चमार्किङ’ गर्ने कुरामा भने टुंगोमा पुगेका छैनौं । बसाइसराइले भविष्यमा पार्ने प्रभावबारे आज पनि हामीले छलफल गरिरहेका थियौं । तपार्इँले भन्नुभए जसरी सहरी क्षेत्र र समथर भूभागमा बसाइँ सर्ने परिपाटी बढ्दै गएको छ । यसले गर्दा आज उपयुक्त देखिएका स्थानीय निकाय भोलि अनुपयुक्त हुन पनि सक्छन् । आज अनुपयुक्त देखिएका भोलि उपयुक्त देखिन पनि सक्छन् ।
विगतमा अटाई–नअटाई विद्यार्थी भएको स्कुलमा आज आए विद्यार्थीभन्दा शिक्षक धेरै भए । दुई दशकअघिसम्म प्रावि नभएका ठाउँमा अहिले प्लस टुको भवन ठडिइसकेको छ । बसाइसराइका कारण आउने उतारचढावले स्थानीय निकायको पुनःसंरचना प्रक्रियालाई मात्रै होइन, समग्र विकास प्रक्रियालाई नै जटिल बनाएको छ । तर, जटिल भन्दैमा पन्छिन मिल्दैन । आजको मात्रै हेरेर पुग्दैन, भोलिको अवस्थालाई पनि ख्याल गरेर पुनःसंरचना गरिनुपर्छ । पुनःसंरचना मात्रै होइन, विकास प्रक्रियामै सरकारले परिवर्तन गर्न आवश्यक छ । होइन भने, स्थानीय निकाय मात्रै समायनुकूल पुनःसंरचना गरेर हुँदैन । विकास प्रक्रिया, शासकीय पद्धति, स्थानीय सेवा प्रवाहको शैलीलाई समायनुकूल परिवर्तन गर्नुपर्छ । बसाइसराइका कारण आएको उतारचढावप्रति आयोग पनि गम्भीर छ । यसलाई पनि ध्यान दिएर पुनःसंरचना गर्न सरकारलाई सिफारिस दिन्छौं ।
स्थानीय निकाय वा राज्यको पुनःसंरचना निरन्तर गर्नुपर्दो रहेछ । समायनुकूल पुनःसंरचनाका लागि यस्ता आयोगलाई दीर्घकालसम्म राख्नुपर्छ जस्तो लाग्दैन ?
स्थानीय निकायको पुनःसंरचना भनेको ‘स्ट्याटिक’ होइन, ‘डाइनामिक’ नै हो । स्थानीय निकाय भनेको भूगोल मात्रै होइन, जनसंख्या पनि हो । भूगोल मात्रै छ, जनसंख्या छैन भने स्थानीय निकाय मान्न सकिन्न । जनसंख्या स्थिर रहँदैन भने पछि त्यसको सान्दर्भिकता पनि स्थिर रहँदैन । त्यसैले निश्चित समयमा पुनरावलोकन गरिनुपर्छ । जहाँसम्म आयोगको निरन्तरताको कुरा छ, आयोग नै चाहिन्छ भन्ने मलाई लाग्दैन । प्रान्तीय सरकारले आवश्यक महसुस गरे कार्यदल बनाएर यो कामको निरन्तरता दिन सक्छ ।
बाह्य मुलुकसँग सीमा जोडिएका लिम्पियाधुरा, सुस्ता, कालापानीजस्ता कतिपय ठाउँमा मित्र राष्ट्रसँग ‘तेरो÷मेरो’ अवस्था छ । ती क्षेत्र नेपालको कुनै गाविस वा नगरपालिकामा पर्छन् । यस्ता ठाउँको पुनःसंरचना कसरी हुन्छ ?
अहिले भएका वडा र गाविस नफुटाई सम्मिलन गराउने भनिएको छ । कतिपय विवाद सम्मिलनबाट टुंगिन सक्लान्, कतिपय नटुंगिन पनि सक्छन् । यस्ता विवादलाई अन्य तरिकाबाट पनि मिलाउलान् । जहाँसम्म अन्तरराष्ट्रिय सीमा विवादको कुरा छ, विवादित ठाउँहरू कुनै नगरपालिका वा गाविसमा पर्नु स्वाभाविक हो । तर, अन्तरराष्ट्रिय सीमा विवाद सुल्झाउने वा के गर्ने भन्ने चाहिँ आयोगको क्षेत्राधिकारमा पर्दैन । अन्य देशसँगको सीमा विवाद सुल्झाउने काम सरकारको अन्य निकायले गर्छ । बरु त्यस्ता निकायसँग पुनःसंरचना प्रक्रियामा आवश्यकताअनुसार सल्लाह लिने वा समन्वय पनि गर्न सकिन्छ ।
कुनै समय उत्तरी भेग खम्पा विद्रोहको चपेटामा प¥यो । ०६२÷६३ पछि दक्षिणी भाग भूमिगत समूहबाट प्रभावित बन्यो । स्थानीय निकायको पुनःसंरचना गर्दा बाह्य चुनौतीलाई कत्तिको ख्याल गर्नुहुन्छ ?
आयोगले आन्तरिक व्यवस्था अनुकूल कुनै काम गर्दैन । नेपालले तय गरेका आफ्नो सामरिक महत्वका विषयलाई अनुकूल हुने गरी नै स्थानीय एकाइ बनाउन सिफारिस दिन्छौं । सीमा क्षेत्रको स्थानीय निकायले पनि हाम्रो बाह्य सुरक्षालाई प्रभाव राख्नेछ । हामी पनि चाहन्छौं कि नेपालका स्थानीय निकाय सामरिक महत्व र बाह्य सुरक्षाका दृष्टिले मुलुकका लागि सहयोगीसिद्ध होस् । त्यसैले आयोगले कस्ता स्थानीय एकाइ बनाउँदा आन्तरिक तथा बाह्य सुरक्षामा सहयोग पुग्छ भनेर सरोकारवाला निकायसँग छलफल गर्छौं ।
इलामको लारुम्बा (माङ्सेबुङ), ललितपुरको खोकना र मुस्ताङको लोमान्थाङजस्ता धार्मिक तथा सांस्कृतिक पहिचान बोकेका ठाउँलाई पुनःसंरचना प्रक्रियाले कसरी समेट्छ ? गाविसहरू गाभ्दा यस्ता ठाउँहरूको पहिचान संकटमा पर्ने त होइन ?
यस्तै क्षेत्रहरूलाई संरक्षण गर्ने भनेर आयोगलाई विशेष, संरक्षित र स्वायत्त क्षेत्र पनि तोक्ने अधिकार दिइएको छ । महत्वपूर्ण धार्मिक सांस्कृतिक क्षेत्र कुनै गाविस वा नगरपालिकामा त अवश्य नै पर्छन् । विशेष खाले धार्मिक तथा सांस्कृतिक चरित्रका यस्ता ठाउँलाई आवश्यकताअनुसार विशेष व्यवस्था गर्न आयोगले सिफारिस गर्नेेछ । विशेष, स्वायत्त र संरक्षित क्षेत्र जे भने पनि लोकल युनिटभन्दा बाहिरचाहिँ हुँदैन । हामीले दिएको सिफारिस संघीय कानुन बनेपछि लागू हुन्छ ।
स्वायत्त, विशेष र संरक्षित क्षेत्र तोक्ने विषय त २२ अल्पसंख्यक जातिसँग मात्रै सम्बन्धित छ नि होइन र ?
हामीलाई दिएको टीओरमा यति जाति वा धर्म भनेर तोक्ने भनिएको छैन । आवश्यकताअनुसार तोक्न सक्नेछ । यसो भन्दै गर्दा अहिलेको संविधानले जति म्यान्डेट दिएको छ, त्योभन्दा बाहिर गएर काम गर्न सकिँदैन ।
स्वायत्त, विशेष र संरक्षित क्षेत्रको चरित्र उस्तै देखिन्छ । यिनीहरूबीच फरकचाहिँ के छ ?