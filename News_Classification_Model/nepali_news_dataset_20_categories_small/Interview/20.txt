
﻿तपाईहरुले १९ वर्ष अघि नेपालबाट विश्वभर तरङ्ग दिने एउटा सशक्त आन्दोलन उठान गर्नुभयो । जसलाई तपाईहरुले जनयुद्ध भन्नुभयो । जीवन मरणको सङ्घर्ष गर्दै, हजारौ सहयोद्धा र जनताको बलिदान व्यहार्दै त्यो आन्दोलन आज विघटनको विन्दुमा आइरहेको छ । यो परिघटनालाई कसरी हेर्नुहुन्छ ?

 

ठीकै भन्नुभयो, वास्तवमा जनयुद्धका प्रस्तावहरुवाट आज हेर्दा र आजको माओवादी सङ्कटबाट हिजोको जनयुद्धलाई हेर्दा अनौठो अनुभूति हुन्छ । राजनैतिक विज्ञानका दृष्टिले स्वभाविक पनि भन्न सकिएला परन्तु आदर्श र भावनाका हिसावले अकल्पनीय महशुस हुन्छ । 

महान जनयुद्ध नेपाली राजनैतिक इतिहासमा स्वर्णिम काल थियो । नेपाली जनता आफ्नो मुक्ति र सम्वृद्धिका लागि आफै उठेको र आफ्नै पौरखले विजय हासिल गरेको क्रान्ति थियो । त्यसप्रति अहिले पनि हामीमा गौरव छ । जहाँसम्म आजको माओवादी सङ्कट छ यो पार्टी नेतृत्व तहमा आएको विचलनले ल्याएको कालो कालखण्ड हो । जतिखेर नेतृत्वले जनताका सामु गरेको प्रतिज्ञा पूरा गर्नुपर्ने बेला थियो, जनताको हीतमा जीवनलाई समर्पित गर्नु पर्ने थियो, ठीक त्यही विन्दुमा अकल्पित विघटन, पछि हटाई र विचलन देखा पर्यो । यसले जनतामा निकै ठूलो अविश्वास पैदा गर्न पुग्यो । खैर, हामीले समयमै विचलन र पछिहटाई विरुद्ध सङ्घर्ष छेडेका छौ । धेरै ठूलो नभए पनि अध्यारोमा सानो दियो बलेको जस्तो चाहि भएको छ । हामी निरास छैनौं ।  



फर्केर हेर्दा तपाई जनयुद्धलाई कसरी हेर्नुहुन्छ ? 

 

जनयुद्ध नेपालमा क्रान्तिकारी राजनीतिको उत्कर्ष र स्वर्णिम काल हो । हाम्रो जनता, नेता र कार्यकर्ताले जनताको जनवादी राज्य व्यवस्था र वैज्ञानिक समाजवादको लागि बलिदानमा पनि जीवन देखेको गौरवपूर्ण समय हो । हामीले युगयुगसम्म त्यसको पथलाई अनुशरण गर्नुपर्दछ । 

 

२०५२ साल फागुन १ गते आजकै दिन तपाई कहाँ हुनुहुन्थ्यो ? तपाई पार्टीको कुन जिम्मेवारीमा हुनुहुन्थ्यो ? 

 

म त्यसवेला ललितपुर जिल्लाको सचिव थिए । १ फागुन २०५२ को त्यो दिन म फौजी कामको कमाण्डर थिए ।  

 

विश्वभर क्रान्तिहरु असफल भइरहेको वा विजयमा पुगेका क्रान्तिहरु पनि प्रतिक्रान्तिमा बदलिएको पृष्ठभूमिमा नेकपा (माओवादी)ले जनयुद्ध सुरु गरेको थियो । नेपाली समाजले कल्पनै नगरेको आन्दोलन उठान भयो । त्यो बेला तपाईको सपना कस्तो थियो ? 

 

त्यो क्षण वास्तवमै हामी आफैले रोजेको र माग गरेको वेजोड जिम्मेवारी थियो । युवा मनोभावनावाट नाप्दा वडो रोमाञ्चकारी क्षण थियो । हामीले जहिले पनि जनताको जनवादी व्यवस्था र वैज्ञानिक समाजवादको विजय, जनताको मुक्ति र सम्वृद्धिको इच्छा राख्यौं । हाम्रा कैयौं आत्मीय कमरेड र आफन्तहरु त्यसैको लागि सहिद हुनुभयो । हाम्रा सपना निश्चल र निर्मल थिए । 

 

जनयुद्धका क्रममा तपाईका केही विशिष्ट स्मरणहरु होलान । कहिले निकै भावुक र कहिले मनमा निकै आक्रोश जन्मिएका क्षणहरु होलान । केही त्यस्ता स्मरणीय घटनाहरु छन्, जुन घटना तपाई अहिले सम्झनुहुन्छ र अरुलाई सुनाउनु पनि पर्ने ?

 

अवश्य, माओवादीका जनयुद्धकालीन क्षणहरु यति तीब्र र नयाँ हुन्थे कि एक से एक वेजोड । धेरै त्यस्ता क्षण छन् जसको सविस्तार उल्लेख गर्न नसकिएला । तर, केही क्षणहरु छन् जुन अहिले पनि अविस्मरणीय छन् । हाम्रो डिभिजन कमाण्डर कमरेड सुनिल जो मेरै अगाडि सहिद हुनुभयो, त्यो क्षण मेरो निम्ति खपिनसक्नुको पीडा र भावुकता थियो । आधारइलाकामा जनसत्ता घोषणा सबै भन्दा खुसीको क्षण हो । वेनी कार्वाहीबाट फर्किदा जमिन र हवाई दुवैसँगको भीषण भिडन्त नर्बिसिने क्षण  थियो । हाम्रा कर्णालीका कमरेडहरुले फटाहाको घरबाट चाँदीको रुपियाँ भनेर घिउको गाग्रो रातभरी बोकेर हिडेको रोमाञ्चित अनुभूति, बाजुराको कोल्टी हवाई अड्डामा सप्रमाण गिरफ्तार पर्दा एक जना प्रहरी भाइको सहयोगबाट फुत्केको अकल्पनीय क्षण आँखा अगाडि आउँछन् । 

 

२० वर्षमा प्रवेश गर्ने क्षणमा आइपुग्दा त्यो जनयुद्ध अहिले अप्ठ्यारोमा छ । जनयुद्धका योजनाकार र मुख्य नेतृत्वकर्ता पनि तपाईहरुले बढाएको आन्दोलनमा छैनन् । कस्तो अनुभूति गर्नुभएको छ ?

 

वडो अनौठो अनुभूति हुन्छ । हामी जनयुद्धमा प्रवेश गर्नु अगाडि प्रचण्डले जनयुद्धको महानताबारे  दिएको प्रशिक्षण सम्झिन्छौं । सामान्य सैन्य तयारीबाट युद्धमा हाम फालेको याद गछौं । तीब्रतामा विजय हासिल गर्दै अगाडि बढेको र हाम्रा होनहार कमरेडहरुले सहादत प्राप्त गरेको, वेपत्ता भएको स्मरण गर्छौं । दसौ हजार जनमुक्ति सेना निर्माण गरेर अगाडि बढेको याद गर्छौ । प्रचण्ड बाबुरामले चुनवाङमा गरेको प्रतिवद्धता सोच्छौ । काठमाडौ प्रवेशपछि माओवादीमा क्रमशः आएको विचलन हुँदै हेर्दाहेर्दै माओवादीमै साहु महाजन, तस्कर, भ्रष्टाचारी, धोकेवाज जन्मिएको चियाउँछौ । अब क्रान्ति हुँदैन, सम्भव छैन भन्दै रातारात करोडपति र अरवपतीको ताँतीमा पुगेका मान्छे हेर्छौ । माओवादी पार्टी फुटेको र ठूलठूला बहस चलेको हेर्छौ यसले नसोचेको अनुभूति हुन्छ । 

 

पार्टी फुटेपछि धेरै भए त्यसमा आफै एउटा पार्टीको महासचिव हुन आइपुगियो, सोच्दा सङ्कोच जस्तो पनि हुन्छ तर क्रान्तिले हामीलाई यहाँ त ल्याई नै हाल्यो । जनयुद्धका प्रस्ताव, उद्देश्य र सपनालाई दिलोज्यानले पकड्नै पर्दछ र तिनलाई पूरा गरिछाड्ने अठोट लिनुपर्दछ भन्ने लाग्छ ।  

 

जनयुद्धको लामो अवधि तपाई मुख्य आधारइलाकाको नेतृत्व गर्नुभयो । जहाँ छुट्टै संसार थियो । आफ्नै सत्ता अभ्यास थियो । जनसेना, जनसरकार, विभिन्न उद्योगहरु, जनवादी विद्यालयहरु, जनअदालत थिए । रुढीग्रस्त बुझाई, संस्कार र संस्कृतिहरुलाई भत्काउँदै नयाँ सस्कृति जन्मिएको थियो । तर, यति छोटो समयमै एकादेशका कथा जस्ता भएका छन् ती । कस्तो लाग्छ ? कसरी यस्तो सम्भव भयो त्यो ? किन जोगाउन सक्नुभएन त्यो प्राप्ति ?

 

निश्चय नै पीडा हुन्छ । तर, हामीलाई विश्वास छ कि ती सबै उपलव्धिहरु क्रान्तिकारी विचार र क्रान्तिका कारणले जन्मेका हुन । जब हामीमा विचार र व्यवहारको समस्या देखापर्यो ती सबै कुरा गुमे । हामीले नौ वर्षका तिता र अध्यारा पाटाहरुबाट शिक्षा लिँदै पुनः क्रान्तिकारी विचारलाई अगाडि बढाउँदैछौ आउँदा दिनमा ती फेरि जन्मिनेछन् भन्ने विश्वास छ । 

 

मान्छे सकेसम्म सुख खोज्छ । शान्ति खोज्छ । सजिलो बाटो खोज्छ । तर, तपाईहरुले नेपालमा एउटा जटील र हिंसात्मक आन्दोलन उठान गर्नुभयो । अहिले पनि तपाईहरु फेरि युद्धको आवश्यकता बोध गराउँदै हुनुहुन्छ ? किन ? आफ्ने बारीमा हलो जोतिरहेको सामान्य किसानले यो प्रश्न गर्यो भने तपाई के जवाफ दिनुहुन्छ र कसरी सम्झाउनुहुन्छ ?

 

किसान जसले हलो जोत्छ तर बारी उसको हुँदैन, किसान जसले हलो जोत्छ तर गरिबीबाट कहिल्यै मुक्त हुँदैन, सामान्य शिक्षा र औषधी समेत पाउँदैन, किसान जसले जोत्दैछ दलालहरुको कारणले उसको बारी मात्र होइन, देश नै विदेशीको हातमा जाँदैछ । हलोसँगै उसको जीवन मालिक र विदेशीको लागि जोतिदैछ त्यसबाट एक सुखी सम्पन्न, शान्त, सम्वृद्ध समाज, देश र जीवन बनाउन एक छिन कठिन नै भए पनि लड्न आवश्यक छ । 

 

विश्व पुँजीवादी बाटोमा अलि बढी समाजवादी बाटोमा अलि कम जान खोजिरहेको देखिन्छ । पुँजीवाद विश्वभरि हावी भएको छ । समाजवादी सत्ताहरुले नकारात्मक उदाहरण मात्र प्रस्तुत गरे । यस्तो बेला तपाईहरुले के दिन खोज्नुभएको हो । मान्छेले कसरी विश्वास गर्ने तपाईहरुले ल्याउने भनेको सत्तामा ?

 

पुँजीवाद वास्तवमा वैज्ञानिक समाजवादको मुटु हालेर बाँचिरहेको छ । यिनै पुँजीवादी शासक हुन, जसले समाजवादमा गास, वास, कपास हुन्छ भन्दा माक्र्सलाई देशबाट निकाला गरेका थिए । तर, आज त्यही जर्मन, फ्रान्स , वेल्जियम हुन, जसले गास, वास, कपास मात्र होइन, शिक्षा र स्वास्थ्य पनि निःशुल्क दिँदैछन । के यो वैज्ञानिक समाजवादको मुटु लिएको होइन ? 

वैज्ञानिक समाजवाद यति अकाट्य छ रातपछि घाम आए जत्तिकै । एक समयमा यो कसैले रोक्न सक्ने नै छैन । किनकि पँुजीवाद भनेको जति गरे पनि विभेद र उत्पीडनको युग र व्यवस्था हो । यो एक दिन मानव समाजवाद विलिन भएर जाने नै छ । जहाँसम्म छिटो र ढिलोको कुरा हो त्यसमा क्रान्तिकारी शक्तिको पहल र सक्रियतामा भर पर्ने कुरा हो । हामीले क्रान्ति गर्ने भन्नुको उद्देश्य विभेदलाई छिटो हल गरौ भन्ने मात्र हो ।  

 

तपाईसँग के तर्क छ कि पुँजीवाद नराम्रो व्यवस्था हो र समाजवाद मानव जातिका लागि उत्तम व्यवस्था हो भन्ने ? 

 

वैज्ञानिक समाजवाद अखण्डनीय, सर्व स्वीकार्य व्यवस्था हो  । यसमा मानवीय शोसन, उत्पीडन, विभेद हुँदैन । समाजवादका प्रयोगमा केही समस्याहरु आए पनि हामी कम्युनिष्टहरु यिनका शिक्षा सहित परिपक्क बन्दै जानेछौ र पुँजीवादलाई धर्तीबाट सदाका लागि विदा गरिदिनेछौ ।  



अहिले तपाईले नेपालमा न त चीनको जस्तो दीर्घकालीन जनयुद्ध, न त रुसको जस्तो विद्रोह भन्दै एकीकृत जनक्रान्तिको कार्यदिशा भन्नुभएको छ । यो नेपाली विशेषता सहितको नयाँ पनि भन्नुभएको छ । त्यो कस्तो अवधारणा हो ? के कारणले अहिलेसम्म नेपालमा आएका क्रान्तिका अवधारणा भन्दा फरक छ ?

 

हो, हामीले राष्ट्रिय सम्मेलनबाट नेपाली क्रान्तिको कार्यदिशा एकीकृत जनक्रान्तिको कार्यदिशा पास गरेका छौ । यसको पछाडि हामीले केही विषय स्पष्ट पनि गरेका छौ ।

पहिलो त एकीकृत क्रान्ति नौलो जनवाद र वैज्ञानिक समाजवादको ठाउँमा तिनलाई हटाएर ल्याएको अलग कार्यदिशा होइन । नत जनविद्रोह र जनयुद्धको नै निषेध हो । यसलाई हामीले दुई कारणले महत्वपूर्ण मानेका छौ । पहिलो विश्व राजनैतिक परिस्थितिको परिवर्तन र दोस्रो राष्ट्रिय वस्तुस्थितिको विशिष्टता । मुख्यतः हामीले भनेको तर्क यो हो कि नेपाल अहिले सामाजिक, वर्गीय, भौगोलिक, आर्थिक आदि कारणले चीन र रुससँग जस्ताको त्यस्तै मिल्दैन । यहाँका विशेषता फरक छन् । रुसबाट मात्र सिक्न खोज्दा सहरमा मात्र कैद हुने गाउँबाट मात्र गरौं भन्दा गाउँमै हराउने हुनसक्छ, जो नेपालसँग मेल नखान सक्छ । वर्गका दृष्टिले पनि हामीले मध्यम वर्गलाई क्रान्तिको आधार शक्ति र सत्ता साझेदारी शक्तिको रुपमा स्थान दिनुपर्दछ भन्ने राखेका छौ । त्यसैले हामीले चीन र रुसभन्दा फरक नयाँ, दुबै विशेषतालाई जोडेर सङ्घर्ष गर्ने तरिका आवश्यक छ, त्यसै भएर यसलाई एकीकृत जनक्रान्ति भनिएको छ । हामीले यसबारेमा अरु ठाउँमा धेरै चर्चा गरिसकेका छौं । 

 

तपाईले पार्टी अलग गर्दा ठूलो तरङ्ग आएको थियो । अब एउटा सशक्त आन्दोलन साँच्चै अगाडि बढ्न थालेको हो कि भन्न परेको थियो । तर, अहिले तपाईहरुले भ्रष्टाचार, कालोबजारी, मुल्यबृद्धिका विरुद्धमा प्रदर्शन गरिरहनुभएको छ । त्यसले चर्चा पाए पनि सत्तामा खासै असर पारेको देखिदैन । यसको मक्सद के हो ? के गर्न खोज्नुभएको हो ? 

 

हेर्नुहोस् क्रान्ति भनेको जनताको स्वीकृति र सहभागितामा हुने राजनैतिक कार्य हो । तपाईले सत्ता सङ्घर्षको कुराबाट क्रान्तिलाई अथ्र्याउनुभयो । यो पूरै सही होइन । भ्रष्टाचार, कालोबजारी, ग्यास, तेल, कालोबजारी पनि सत्ता नै हुन् । यी विषयसँग सत्ताको चरित्र र धारणा सोझै जोडिन्छ । 

सत्ता जनविरोधी र प्रतिक्रान्तिकारी भएकैले यो सबै विकृतिहरु मौलाएका छन् । हामीले कालोबजारी, भ्रष्टाचार, महङ्गी विरुद्ध सङ्घर्ष चलाउँदा क्रान्तिकै एक कदमा थपिन्छ । जब यी क्षेत्रबाट राज्य नाङ्गिदै र हार्दै जानेछ राज्यसत्ताको क्रान्ति पनि सहज बन्न पुग्नेछ । सम्भवतः अरु देशले यो बुझिसकेकका होलान । 

 

अब कसरी अगाडि बढ्नुहुन्छ तपाईहरु ? 

 

हामी जनताका जीवनसँग सरोकार राख्ने जनजीविका, महङ्गी, भ्रष्टाचार आदिका विरुद्ध प्रतिरोध सङ्घर्ष सङ्गठित गर्दै जनता र देशलाई आमूल परिवर्तनको क्रान्तिकारी मार्गतिर अगाडि बढाउने हामीले सोचेका छौ । यदि माओवादीले तुरुन्तै हतियार उठाइहाल्छ भन्ने हल्ला चलाइएको छ र प्रचार गरिएको छ भने त्यसको चिरफार राम्रोसँग गर्नुपर्दछ । हामी प्रतिक्रान्ति स्वीकार्ने पक्षमा छैनौं । प्रतिक्रान्ति लादियो भने क्रान्ति अनिवार्य अगाडि आउनेछ ।
