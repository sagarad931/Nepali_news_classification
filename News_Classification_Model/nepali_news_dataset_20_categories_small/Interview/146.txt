
नरेशलाल श्रेष्ठअध्यक्ष, फेल्ट उद्योग संघ 
नेपालमा फेल्ट व्यवसाय नयाँ भए पनि यसले निर्यात बढाउने आशा जगाएको छ । यसको निकासी वार्षिक १ अर्बबराबर पुगेको फेल्ट उद्योग संघका अध्यक्ष नरेशलाल श्रेष्ठ बताउँछन् । नीतिगत सुधार र थप लगानी हुन सके निकासी अझै बढ्न सक्ने देखिएको यस क्षेत्रमा कच्चा पदार्थ स्वदेशमै उत्पादन गर्नुपर्ने आवश्यकता खट्किएको श्रेष्ठको भनाइ छ । भैरवकुण्ड हाइड्रोपावर, एमएनके स्प्रिङ वाटर, शुभलक्ष्य डेभलपर्स, संसार रेमिटलगायतका कम्पनीमा आवद्ध उनी निकासीसम्बन्धी सरकारी नीतिप्रति सन्तुष्ट देखिँदैनन् । संघको सातौं साधारणसभा हुन लागेको सन्दर्भमा फेल्ट व्यवसायको अवस्था, निकासी सम्भावनालगायतका विषयमा केन्द्रित रही कारोबारले श्रेष्ठसँग गरेको कुराकानी :
फेल्ट भनेको के हो ? यसबारे बुझाइदिनुस् न ?
यो निर्यातको उच्च सम्भावना भएको वस्तु हो । अझ सहज रूपमा भन्नुपर्दा गलैंचामा ऊनको प्रयोग गर्छौं त्यसलाई नै कार्डेल गरी अर्थात् साबुनपानीले जमाएर नयाँ कच्चा पदार्थ बनाइन्छ, त्यसलाई नै फेल्ट भनिएको हो । यसबाटै निर्यातजन्य वस्तुको निर्माण गरिन्छ । त्यसपछि अन्तर्राष्ट्रिय बजारमा पठाइन्छ र विदेशी मुद्रा आर्जन गर्न सकिन्छ ।
फेल्ट व्यवसायको अवस्था अहिले कस्तो छ ?
फेल्ट नेपालका लागि निर्यातको राइजिङ प्रडक्ट हो । सरकारी तथ्यांकअनुसार अहिले वार्षिक १ अर्बको निकासी भइरहेको छ । त्यत्तिकै मात्रामा ह्यान्ड क्यारीमार्फत जाने गरेको छ । यसको कुनै लेखाजोखा छैन । फेल्ट एसोसिएसनको तथ्यांकअनुसार अहिले १०० भन्दा बढी उद्योग आइसकेका छन् । निर्यातको मात्रा पनि दिन–प्रतिदिन बढ्दै गएको छ । फेल्टमा लगानीकर्ताको आकर्षण पनि बढेर गएको छ ।
हाम्रो मुलुकमा फेल्टको व्यावसायिक सुरुवात कसरी भयो ?
यो नेपालका लागि नौलो क्षेत्र नै हो । जस्तो– पश्मिना, कार्पेट, गार्मेन्टका कुरा लामो समयदेखि चल्दै आएको छ तर फेल्टको १५–२० वर्ष भयो । सुरुआतका दिनभन्दा निर्यातको मात्रा पनि बढेको छ । रोजगारीको अवसर पनि सिर्जना भइरहेको छ । पछिल्लो ५ वर्षमा निर्यात २० करोडबाट बढेर १ अर्ब पुगेको हो । यसले पनि नेपालमा फेल्ट निर्यातको सम्भावना उच्च छ भन्ने देखाउँछ । यस्तो प्रडक्टलाई नचिन्नु सरकारको कमजोरी हो । हामी यसलाई पहिचान दिन लागिपरेका छौं ।
तपाईंले बाहिरबाट कच्चा पदार्थ ल्याई त्यसको भ्यालु एड गरेर निर्यात हुन्छ भन्नुभयो । यसको भ्यालु एड कतिसम्म हुन्छ ?
हामीकहाँ यसका लागि आवश्यक कच्चा पदार्थ छैन । कार्पेटलाई जस्तै आवश्यक पर्ने ऊन हामीले बाहिरबाटै ल्याउँछौं । त्यसलाई यहाँ प्रशोधन गरेर भ्यालु एड गर्छौं । त्यसपछि निर्यात गरिन्छ । त्यति गर्दा पनि यसको भ्यालु एड १०० देखि २०० प्रतिशतसम्मको छ । संघको तथ्यांकअनुसार यसबाट ५० हजार महिलाले रोजगारी पाएका छन् ।
तपाईं फेल्ट निर्यात सम्भावना भएको वस्तु हो भन्नुभयो, कुन–कुन मुलुकमा निर्यात हुन्छ ?
यसको निर्यात विशेषगरी धेरै चिसो हुने मुलुकमा हुन्छ । युरोपेली मुलुकहरू डेनमार्क, नर्वे, न्युजिल्यान्ड, फिन्ल्यान्ड, जर्मनीलगायतमा जान्छ । यस्तै, अमेरिका, अस्ट्रेलियालगायतका मुलुकमामा पनि निर्यात हुन्छ । जापानसहित एसियाली मुलुकमा पनि निर्यात हुने गरेको छ ।
बजार विस्तारका लागि भन्दै अन्तर्राष्ट्रिय मेलाहरूमा नेपाली उद्योगी÷व्यवसायीको बाक्लो उपस्थिति भएको पाइन्छ । तपाईंहरूको सहभागिता कत्तिको छ ?
हो, तपाईंले सही कुरा उठाउनुभयो । केही वर्षयता नेपाली पश्मिना भनौं या गार्मेन्ट या त कार्पेट यी वस्तुको अन्तर्राष्ट्रिय मेलाहरूमा सहभागिता रहँदै आएको छ । बजार विस्तारका लागि नेपाली उद्योगी÷व्यवसायी अन्तर्राष्ट्रिय मेलाहरूमा सहभागी हुन थाल्नु सबल पक्ष हो । त्यसमा पनि पछिल्ला वर्ष अन्य वस्तुको तुलनामा नेपालबाट अन्तर्राष्ट्रिय व्यापार मेलामा फेल्टको उल्लेख्य सहभागिता छ  । जस्तो– १० जना नेपाली व्यवसायी सहभागी भएको ठाउँमा ६ जना त फेल्टबाटै हुन्छन् । नेपाली फेल्टका उत्पादनलाई अन्तर्राष्ट्रिय ग्राहकले पनि अत्यधिक रुचाउने गरेका छन् । अन्य मुलुकले समेत फेल्टको उत्पादन सुरु गरिसके पनि नक्कल गर्न सकेका छैनन्, जसले गर्दा नेपालको फेल्टचाहिँ विश्वमै सर्वोत्कृष्ट बनेको छ । त्यसले गर्दा यसको माग दिन–प्रतिदिन बढिरहेको छ ।
फेल्टका वस्तुहरू केका लागि बढी प्रयोगमा आउँछन् ?
फेल्टबाट विभिन्न वस्तुको उत्पादन हुन्छ । जुत्ता, कार्पेट, झोलालगायत क्राफ्ट आइटम छन् । बच्चाहरूको खेलौना पनि फेल्टबाटै बन्छन् । फेल्ट घर बनाउन आवश्यक माटोजस्तै हो । यसबाट जे पनि बनाउन मिल्छ । जस्तो चिज पनि बनाउन मिल्छ  ।
हाम्रो मुलुकको कुन भेगमा फेल्ट उत्पादन गर्न सकिन्छ ?
यो नयाँ व्यवसाय हो । धेरै निर्यातजन्य उद्योग राजधानीकेन्द्रित पनि छन् । त्यही भएर अधिकांश उद्योग राजधानी र आसपासमा बढी छन् । पछिल्ला दिनमा यसको विस्तार चितवन र जनकपुरमा भइरहेको छ । अब हिमाली भेगमा विस्तार गर्नुपर्छ भनेर संघ लागिपरेको छ ।
तपाईले यसको निकासी १ अर्बको हुन्छ भन्नुभयो । निकासी बढाउन के पहल गर्नुपर्ला ?
व्यापार तथा निकासी प्रवद्र्धन केन्द्रको तथ्यांकअनुसार गत वर्ष मात्रै हामी १ अर्बको निकासी गर्न सफल भएका छौं । यो ठूलो उपलब्धि हो । जहाँसम्म निर्यात बढाउने कुरा छ, हामीसँग धेरै कमीकमजोरी छन् । नीतिनियम निर्यातमैत्री छैनन् । हामीसँग अन्तर्राष्ट्रिय मापदण्डअनुसारको प्रयोगशाला छैन । कच्चा पदार्थ पनि बाहिरबाट ल्याउनुपर्ने बाध्यता छ । साना लगानीकर्ता यसमा आबद्ध छन्, ठूला लगानीकर्ताले यसलाई ध्यान दिएको पाइँदैन । लगानीको वातावरण तय गर्नुपर्छ, । अर्कातर्फ अनुदानको कुरा छ, हामीले अनुदान १० प्रतिशत हुनुपर्छ भन्दै आएका छौं । तर, यसतर्फ सरकारले खासै ध्याद दिएको छैन । ऐन–कानुनलाई सरल बनाउन सकियो भने पनि निर्यात बढाउन सकिन्छ । हामीकहाँ ट्रेनिङ सेन्टर छैन, त्यसको व्यवस्था गर्नुपर्छ ।
सरकारले के सुविधा दियो भने फेल्टका लागि आवश्यक कच्चा पदार्थ मुलुकमै उपलब्ध हुन सक्छ ?
हाम्रो देशमा भेडापालनको राम्रो सम्भावना छ । फेल्टका लागि आवश्यक पर्ने कच्चा पदार्थ भनेको ऊन नै हो । हामीकहाँ भएको भेंडाको ऊन गुणस्तरीय मानिँदैन । न्युजिल्यान्डबाट भेंडा ल्याएर त्यसको व्यावसायिक पालन गर्न सक्यौं भने त्यसबाट ऊन उत्पादन गर्न सकिन्छ । कच्चा पदार्थमा आफैं निर्भर हुन सकिन्छ । अर्को कुरा, नेपालबाट निर्यात गर्दा विभिन्न खाले परीक्षण गरिन्छ, जसले कच्चा पदार्थ के कस्तो छ, मानवीय हानि गर्छ कि गर्दैन, रङ प्रयोग गर्दा कुनै हानि हुन्छ कि हुँदैन भन्ने सबै परीक्षण गर्छ । तर, दुःखको कुरा हामीकहाँँ अन्तर्राष्ट्रियस्तरको प्रयोगशाला नै छैन ।
फेल्टजन्य उद्योगमा मजदुरको ज्यालादर कत्ति छ ?
यो क्षेत्रमा काम गर्ने मजदुरले न्यूनतम १० हजारदेखि २५ हजारसम्म कमाउन सक्छन् । यो घरमै बसीबसी गर्न सकिने भएकाले सजिलो पनि छ । यसलाई आकर्षक मान्न सकिन्छ ।
यसमा निजी क्षेत्रको लगानी कस्तो छ ?
एउटै उद्योग स्थापनाका लागि कम्तीमा ४०–५० लाख चाहिन्छ नै । अर्बौंको लगानी छ ।
हालै मात्र अमेरिकी सरकारले ६६ वस्तुमा भन्सार सुविधा दिएको छ । त्यो सुविधा फेल्ट उद्योग तथा फेल्टका निर्यातजन्य वस्तुले पाउने अवस्था छ कि छैन ?
व्यक्तिगत रूपमा भन्नुपर्दा मैले अत्यन्तै न्यून देखेको छु । जीएसपी सुविधा यसअघि नै पाएको अवस्था थियो तर १९ प्रतिशत भ्याट लाग्थ्यो । भ्याट पनि शून्य भयो भने केही लाभ लिन सकिन्थ्यो होला । यससँग आयातकर्ताले नेपालीे वस्तुलाई प्राथिमकतामा राख्थे होलान् ।
निर्यात बढाउन सरकारले कस्तो नीतिनियम ल्याउनुपर्ला ?
निर्यात बढाउनुपर्छ, नियातलाई प्राथिमकता दिनुपर्छ भन्ने सरकारले बुझेकै छैन । व्यापारघाटा बढेको–बढ्यै छ । यसलाई कम गर्ने भनेको निकासी बढाएरै हो । अर्को कुरा, हाम्रो युवा जनशक्ति रोजगारीको सिलसिलामा खाडी मुलुकमा छन् अहिले । विश्वभर द्वन्द्व चर्किएको छ । ती मुलुकमा संकटकाल घोषणा भयो र मजदुरहरू फर्के भने उनीहरूलाई रोजगारी दिने आधार त सरकारले बनाउनुपर्यो नि । चीन धनी भएकै निर्यातबाट हो । निर्यातलाई हाम्रो सरकारले पनि ध्यान दिनुपर्छ । निर्यातलाई प्राथमिकतामा राखिनुपर्छ ।
निकासी बढाउनका लागि निकासी प्रवद्र्धन केन्द्र छ । यसबाट सहयोग पाउनुभएको छैन ?
निकासीजन्य वस्तुको प्रवद्र्धनका लागि व्यापार तथा निकासी प्रवद्र्धन केन्द्र स्थापना भएको छ । तर, केन्द्रमा जम्मा १ करोड बजेट रहेछ । हाम्रो विचारमा व्यापार निकासी केन्द्रको बजेट एउटा उद्योगकै प्रवद्र्धनका लागि अत्यन्त न्यून मानिन्छ । समग्र वस्तुको निकासी बढाउन यो रकम कसरी पर्याप्त हुन सक्ला ?
सरकारी अनुदानका लागि निकासीजन्य सबै वस्तुलाई एउटै बास्केटमा हालिएको छ । वस्तुअनुसारको अनुदान दिनु या एउटै बास्केटमा राख्दा उचित हुन्छ ?
सरकारले सबै निकासीजन्य वस्तुलाई एउटै बास्केटमा राखेर अनुदान दिने भनेको छ । जसका लागि १ र २ फ्लाटको मापदण्ड राखेको छ । यो कदापि उचित होइन र मिल्दैन पनि । जस्तो– दाल पनि निर्यात हुने वस्तु भयो, पश्मिना पनि निर्यातजन्य वस्तु नै । दुवैको भ्यालु एड एकै किसिमले कदापि हुनुहुँदैन । यसको वर्गीकरण हुनुपर्छ । यो विषयमा हाम्रो मागको सुनुवाइ सरकारले गरेन ।
सरकारले केही समयअघि रोजगारदाता, मजदुर संगठनसँग मिलेर पारिश्रमिक निर्धारण गरेको छ । यो पारिश्रमिक फेल्टजन्य उद्योगीले धान्न सक्छन् ?
हो, यसको मारमा हामी साना उद्योगी परेका छौं । सिमेन्ट, डन्डी, हाइड्रोपावरमा दिइने ज्याला हामी साना फेल्ट उद्योगले दिन सक्ने अवस्था हुँदैन । ठूला, मझौला, साना, घरेलु उद्योग गरी ४ भागमा वर्गीकरण गरिएकोछ । उद्योगको वर्गीकरणअनुसार न्यूनतम मजदुर ज्यालाको वर्गीकरण गरियो । त्यसले हामी मारमा परेका छौं । हामीले यो कुरा सम्बन्धित निकायमा राख्दै आएका पनि छौं । तर, हाम्रा कुराको सम्बोधन भएन । ऐन–नियम नै आएपछि पालना गर्नै पर्यो ।
यो विषयमा बृहत् छलफल नै भएको थियो नि !
त्यसमा हामीले आफ्ना कुरा राखेका थियौं तर साना उद्योगको कुरा बिग हाउसले बुझेनन् भनौं या सुनेनन् । निजी क्षेत्रको प्रतिनिधिमूलक संस्था नेपाल उद्योग वाणिज्य महासंघ हो । त्यहाँ ठूला उद्योगीको बाहुल्य छ । हामीजस्ता साना संगठनलाई त्यो संस्थामा समावेश गरिँदैन । हामीलाई सदस्यता नै नदिएपछि हामीले कुरा राख्ने ठाउँ नहुने रहेछ । सरकारले सुन्ने महासंघकै आवाज हो । हामीले यो ऐनमा विनियम राखियोस् भन्ने कुरा पनि राखेका थियौं, सुनुवाइ भएन ।  हामीले कुरा राख्दा ठूला हाउसले सहमति जनाइसके भनेर अन्य पक्षबाट प्रतिक्रिया आयो ।
तपाईं फेल्ट उद्योग संघको अध्यक्ष हुनुुहुन्छ । संघको सातौं साधारणसभाको पूर्वसन्ध्यामा पनि हुनुहुन्छ । संघका तर्फबाट अहिलेसम्म के के उपलब्धि हासिल भयो र अबका दिनमा कसरी अघि बढ्नु हुन्छ ?
सुरुका दिनमा १५–२० उद्योगी मिलेर स्थापना भएको संघ अहिले सातौं साधारणसभाको पूर्वसन्ध्यामा छ । यस अवधिमा धेरै आरोहअवरोह आए पनि हामीले संघलाई एकढिक्का भई अघि बढाउन पहल गरिरह्यौं । अहिले संघले १०० भन्दा बढी उद्योगी जन्माइसकेको छ । अर्बौं लगानी छ । अर्बौंको निकासी गर्न सफल भएका छौं । हामीलाई चाहिने तालिम आफैं गर्न सक्षम भएका छौं । आगामी दिनमा पनि विगतका प्रयासलाई आत्मसात् गर्दै यसको विकासका लागि लागिरहनेछौं । कच्चा पदार्थ नेपालमै व्यवस्था गरौं भन्ने ठूलो चाहना हो । यो विषयमा विश्व बैंकसँग पनि छलफल भएको छ । भेंडापालन सुरु गर्ने, ट्रेनिङ सेन्टर खोल्ने योजना छ । फेल्ट भनेको हिडेन ट्रेजरजस्तै हो, निर्यातको क्षेत्रमा लुकेको हीरा हो । यसलाई कसैले बुझेको छैन, चिनेको छैन । त्यही भएर हामी फेल्ट उद्योगको नाम पनि फेर्ने योजनामा छौं । साधारणसभापछि फेल्ट उद्योग संघको नाम ऊनी फेल्ट उद्योग संघ भनेर राख्नेछौं ।
