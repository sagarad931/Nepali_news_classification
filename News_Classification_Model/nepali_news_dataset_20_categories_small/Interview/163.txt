
गत वर्षको वैशाखमा गएको विनाशकारी भूकम्पमा ७ खर्बको क्षति भएकामा १८ अर्ब मात्र बिमाले समेटेको पाइयो । यो कुल नोक्सानीको ३ प्रतिशत मात्र हो । यो तथ्यांकले नेपालमा बिमाको अवस्थाबारे यथार्थता चित्रण गर्छ । सर्वसाधारणमा अझै पनि बिमा गर्नुपर्छ भन्ने चेतना पुग्न सकेको छैन । यसै कारणले मानिसको सबैभन्दा पछिल्लो प्राथमिकतामा बिमा परेको छ । ऐन कानुनले अनिवार्य गरेको क्षेत्र या त बैंक तथा वित्तीय संस्थाबाट ऋण लिनका लागि बिमा गर्ने प्रचलन पाइन्छ । जोखिम न्यूनीकरण र भविष्यको बचतका लागि मात्र स्वतःस्फुर्त रूपमा बिमा भएको पाइँदैन । भूकम्पपछि मानिसमा चेतना जागेको र बिमा व्यवसाय विस्तार हुने विश्लेषण गरिए पनि नाकाबन्दीले आर्थिक गतिविधि सुस्त हुँदा यसले तीव्रता लिन नसकेको सरोकारवालाहरू बताउँछन् । यस अवधिमा बिमा कम्पनीहरू पनि दाबी भुक्तानीमा केन्द्रित हुन परेकाले बिमाको प्रचार–प्रसार कम भएको बताइन्छ । यस्तै भूकम्पको समयमा बिमा गर्नुपर्ने रहेछ भन्ने कुरा नेपालीहरूले विस्तारै भुल्न थालेको र प्राथमिकतामा नराखेको पाइन्छ । सबै कुरा जोहो गरिसकेपछि मात्र अन्तिममा बिमा गर्ने बानी परेका नेपालीलाई जगाउन यसको महत्व व्यापक बनाउनुपर्ने यस क्षेत्रमा लागेकाहरूको सुझाव छ । प्रस्तुत् छ भूकम्पपछि बिमा क्षेत्रको अवस्थाबारे सरोकारवाला केही व्यक्तिहरूसँग कारोबारले गरेको कुराकानी :
अपेक्षा गरेअनुसार भएन

फत्तबहादुर केसी अध्यक्ष, बिमा समिति
नेपालमा बिमा गर्नेको संख्या अत्यन्त न्यून छ । त्यसैले गत वर्षको वैशाखमा गएको भूकम्पले पुर्याएको क्षतिको तुलनामा बिमाले समेटेको क्षेत्र अत्यन्त कम भयो । भूकम्पमा ७ खर्ब रुपैयाँको क्षति भएको भनिए पनि १८ अर्ब मात्र बिमाले समेटेको पाइयो । यो कुल नोक्सानीको ३ प्रतिशत मात्र हो । यस्तो अवस्थामा भूकम्पपछि मानिसमा बिमासम्बन्धी चेतनाको विकास हुन्छ र बिमा गर्नेको संख्या पनि वृद्धि हुन्छ भन्ने हाम्रो अपेक्षा थियो । तर, एक वर्षको अवधिमा हामीले गरेको अपेक्षाअनुरूप बिमा गर्नेको संख्या भने बढ्न सकेन ।
गत वर्षको भूकम्पले सबै क्षेत्र र व्यक्तिमा बिमा गर्नुपर्छ भन्ने शिक्षा दिए पनि त्यसपछिको मुलुकको अवस्थाले हाम्रो ध्यान अन्यत्र मोडियो । भूकम्पपछि बिमा कम्पनीहरू आफ्नो व्यवसायको प्रचार–प्रसार र विस्तारमा भन्दा पनि दाबी भुक्तानीमा केन्द्रित हुनुपर्ने अवस्था आयो । किनभने हामीले छिटोभन्दा छिटो दाबी भुक्तानीको काम गर्न निर्देशन दिएका थियौं । त्यसैगरी मुलुकको राजनीतिक अवस्थाले पनि असर ग¥यो । तराईमा चलेको लामो आन्दोलनका कारण बिमा कम्पनीहरू जिल्ला जान अवस्थामा रहेनन् । यस्तै नाकाबन्दीका कारण मुलुकको आर्थिक अवस्था डामाडोल भयो । सर्वसाधारणलाई दैनिकी चलाउन नै कठिन भएको अवस्थामा बिमा गर्नेतर्फ ध्यान जान सकेन । त्यो समयमा भूकम्पजस्ता दुर्घटना आउँछन् भन्ने शिक्षा र सन्देशले जीवन तथा सम्पत्तिको सुरक्षाका लागि बिमा गर्नुपर्छ भन्ने पाठ सिकाए पनि विस्तारै मानिसले बिर्संदै गए । नेपालीको छिटो बिर्सने बानी पनि छ । भूकम्पका समयमा बिमा गर्नुपर्ने रहेछ भन्ने मानसिकता बनाएका सर्वसाधारणको बानी पनि विस्तारै परिवर्तन हुँदै गएका छन् । यो समयमा बिमा गर्नुपर्छ भनेर हामीले पनि चेतना जगाउन सकेनौं । यसमा नियामक निकाय बिमा समिति, बिमा कम्पनी र अन्य सरोकारवालाको पनि कमजोरी हो । बिमा आफ्नो लागि हो, बिमा गर्नुपर्छ भनेर जनचेतना जगाउनका लागि संयुक्त अभियानसमेत सुरु हुन सकेको छैन । यही कारण अपेक्षाअनुसार बिमाको संख्या बढ्न सकेन ।
पछिल्लो समयमा हामीले बिमा कम्पनीलाई गाउँ पु¥याउन निर्जीवन बिमा कम्पनीलाई क्षेत्र तोकेरै जिम्मेवारी दिएका छौं । यसलाई व्यवस्थित गर्न गत वैशाखमा अन्तरराष्ट्रिय कार्यशाला गर्ने हाम्रो तयारी भूकम्पले गर्दा पूरा भएन । अर्कोतर्फ बिमा कम्पनीलाई पनि नाकाबन्दीले असर गर्यो । यसबाहेक दाबी भुक्तानीमा केन्द्रित हुँदा उनीहरूले व्यवसाय भनेअनुसार विस्तार गर्न सकेनन् । हामीले शून्यबाट सुरु गरेकाले यो क्षेत्रमा काम देखिन केही समय त लाग्छ नै । अब अवस्था सामान्यीकरण हुँदै गएकाले विस्तारै कृषि बिमामा गति लिँदै गएको छ । हामीले पनि बिमा कम्पनीको कामलाई फलोअप गरिरहेका छौं । विस्तारै यसमा राम्रो नतिजा आउने अपेक्षा गर्न सकिन्छ ।
अहिले मूख्य काम भनेको बिमाबारे जनचेतना जगाउनु हो । यसका लागि बिमा समितिले मात्र नभएर बिमा कम्पनी र अन्य सरोकारवाला निकायले पनि ध्यान पुर्याउन आवश्यक छ । हामी चरणबद्ध रूपमा प्रचार गरिरहेका छौं । बिमाको महत्व सर्वसाधारणमा पुर्याउने काम गरिरहेका छौं । तर, यसमा सर्वसाधारणको आर्थिक अवस्था, भाषा, संस्कृति, शिक्षाजस्ता कारणले पनि असर गरेको हुन्छ । बिमा कम्पनीले पनि आफ््नो प्रचार गरिरहेका छन् । बिमाको महत्व बुझाउनका लागि सबैको भूमिका हुनुपर्छ । सरकार, राजनीतिक दल, तीनका भ्रातृ संगठन, सामाजिक संघसंस्थाका साथै सञ्चारमाध्यमले पनि बिमाबारे जनमानसमा चेतना जगाउन आ–आफ्नो ठाउँबाट भूमिका खेल्नुपर्छ ।
आर्थिक वृद्धिदरको तुलनामा बिमाको वृद्धि राम्रो

विजय शाह अध्यक्ष, नेपाल बिमक संघ
भूकम्पपछि हामीले बिमा क्षेत्रको व्यवसाय विस्तारको अपेक्षा जुन रूपमा गरेका थियौं सोअनुरूप हुन सकेन । अहिलेसम्म नेपालमा बिमाको महत्वबारे सर्वसाधारणसम्म पुग्ने गरी प्रबद्र्धनका कार्यक्रम अघि बढ्न सकेका छैनन् । हामी बिमा कम्पनीहरूले ७०/८० वर्षसम्म जुन कुरा मानिसलाई बुझाउन सकेका थिएनौं, त्यो अहिले भूकम्पले बुझाएको छ । भूकम्पले सानो ठूलो, धनी गरिब केही पनि भन्दैन, यो आयो भने यसको मारमा जो पनि पर्न सक्छ भन्ने जनचेतना दिएको छ । तर, भूकम्पपछि पहिलो चरणमा हामी दाबी भुक्तानीमा केन्द्रित भयौं । यसपछि तराईमा चलेको लामो आन्दोलन र भारतीय नाकाबन्दीका कारण देशको आर्थिक वातावरण नै बिग्रँदा बिमा क्षेत्र पनि अछुतो रहन सक्ने कुरा भएन । नाकाबन्दीका कारण बिमा कम्पनीले आफ्नो व्यवसाय सोचेअनुरूप विस्तार गर्न सकेनन् । यस अवधिमा हामीले भूकम्पमा क्षति बेहोरेका बिमितलाई दाबी भुक्तानी गरिसकेका छौं । यसले पनि बिमाको सकारात्मक सन्देश गएको हो ।
नाकाबन्दीका कारण देशमा आर्थिक गतिविधि ठप्पप्रायः रह्यो । देशमा विकास पूर्वाधार आयोजनाहरू र आर्थिक क्रियाकलापहरू अगाडि बढ्न सकेनन् । देशको आर्थिक वृद्धिदरसमेत २ प्रतिशतको हाराहारीमा रहने प्रक्षेपण आएको छ । आर्थिक गतिविधि नभएको समयमा बिमा व्यवसाय मात्र अगाडि बढ्न सक्ने अवस्थै भएन । देशमा आर्थिक गतिविधि बढ्यो भने बिमा व्यवसाय स्वतः बढ्छ । अहिलेको यस्तो न्यून आर्थिक वृद्धिदर भएको अवस्थामा पनि बिमा क्षेत्रले भने २० प्रतिशत वृद्धि गर्नु राम्रो हो ।
देशको आर्थिक वातावरण सहज बन्दै गएको छ । आर्थिक कारोबार बढेसँगै बिमाको पनि कारोबार बढ्दै जान्छ । बिमाबारे जनचेतना बढाउनका लागि नियामक निकाय बिमा समितिले अझ सशक्त रूपमा काम गर्नुपर्छ ।
बिमाबारे चेतना फैलाउने मुख्य दायित्व बिमा समितिकै हो

शेखर बराल प्रमुख कार्यकारी अधिकृत, युनाइटेड इन्स्योरेन्स
नेपालमा निर्जीवन बिमा गर्ने सर्वसाधारणको संख्या अत्यन्तै न्यून छ । सरकारले अनिवार्य गरेको वा बैंक तथा वित्तीय संस्थाबाट ऋण लिने व्यक्तिले मात्र आफ्नो सम्पत्तिको बिमा गराउने प्रचलन बढी छ । बैंकहरूले ऋण लिनका लागि धितोको बिमा अनिवार्य गरेकाले बिमा हुने गरेको छ । हिजोको अवस्था पनि यस्तै हो र आज पनि यस्तै छ । भूकम्पलगायतका प्राकृतिक प्रकोपबाट हुने क्षति न्यूनीकरणका लागि बिमा गर्नुपर्ने रहेछ भन्ने जनचेतना जाग्छ र यसबाट बिमा गर्नेको संख्या पनि बढ्छ भन्ने हाम्रो अनुमान थियो । तर हाम्रो अनुमानअनुसार बिमाको संख्या वृद्धि हुन सकेको छैन । त्यति हुँदा पनि केही व्यक्तिमा बिमाप्रति चेतना आएकै छ । आफ्नो र सम्पत्तिको बिमा गर्नुपर्छ भन्ने चेतनाका कारणले थोरै भए पनि बिमा गर्नेको संख्या बढिरहेको छ ।
बिमा गर्नेहरूको संख्या अपेक्षाकृत बढ्न नसक्नुको मुख्य कारण नेपालमा बिमाबारेको चेतनाको अभाव नै हो । बिमा गर्नुपर्छ भनेर सर्वसाधारणमा जनचेतना पुग्न सकेको छैन । भूकम्पका कारण भएको क्षति पनि हामीले यो एक वर्षको अवधिमा बिर्सिसकेका छौं । अहिले हामी बिमा गर्नुपर्छ भन्ने एक वर्षअघिको कुरा बिर्सिसकेका छौं । घटना भएपछि मात्र चेत्ने र छिटो बिर्सने नेपालीको आमप्रवृत्ति पनि हो । यही बानीका कारण हामीले भूकम्प र त्यसको क्षति बिर्सिसकेका छौं । भूकम्पका कारण हामीले गरेको दाबी भुक्तानीबारे प्रचार गर्ने कुरा पनि आएन । बैंक तथा वित्तीय संस्थाबाट ऋण लिएर बिमा गर्ने व्यक्तिले आफ्नो ऋण बराबरको मात्र बिमा गर्ने प्रचलन थियो । यही प्रचलनका कारण दाबी भुक्तानीमा समस्या पनि भयो ।
अहिले हामीले यस्तो प्रकारको बिमा गर्ने व्यक्तिलाई भोलिको अवस्थाका बारेमा बुझाएर सम्झाउने पनि गरेका छौं । बिमा समितिले निर्जीवन बिमा कम्पनीलाई जिल्ला तोकेर काम गर्न निर्देशन दिएको छ । भूकम्पपछिको तराई आन्दोलन र नाकाबन्दीका कारणले पनि हामीले सोचेअनुसार काम गर्न सकेका छौं । हाम्रो कम्पनीको मात्र कुरा गर्ने हो भने हाम्रो भागमा विकट पहाडी जिल्ला भएका कारण पनि त्यस क्षेत्रको बिमा विस्तार गर्न सकिएको छैन । तर, हाम्रो प्रयास भने जारी छ ।
अहिले हाम्रो मुख्य प्राथमिकता नै ‘बिमा गरौं’ भनेर जनचेतनात्मक कार्यक्रम अघि बढाउनु हो । यसका लागि नियामक निकाय बिमा समितिका साथै बिमा कम्पनीहरूको पनि एकीकृत प्रयास आवश्यक छ । बिमा कम्पनीले मुख्य गरी आफ्नो कम्पनीको प्रचार प्रसार गर्ने हो । आफ्नो कम्पनीको प्रचार गर्दा समग्र बिमा व्यवसाय विस्तारका लागि सहयोग पुग्छ । यसबाहेक बिमाबारे चेतनामूलक काम गर्ने मुख्य जिम्मेवारी बिमा समितिको हो । समितिले बिमाको महत्व बुझाउनका लागि प्रबद्र्धनात्मक कार्यक्रम अघि बढाउन जरुरी छ ।
आर्थिक गतिविधि बढेसँगै बिमाको कारोबार बढ्छ

चिरायु भण्डारी प्रमुख कार्यकारी अधिकृत, नेपाल पुनर्बिमा कम्पनी
नेपालमा बिमा गर्नुपर्छ भन्ने चेतनाको अभाव छ । एकातर्फ बिमा गर्नुपर्छ भन्ने चेतना छैन भने अर्कोतर्फ बिमा गर्ने व्यक्तिले पनि आफ्ना सबै आवश्यकता पूरा गरेपछि मात्र अन्तिममा यसलाई प्राथमिकतामा राख्ने गर्छन् । नेपालीहरूमा आफ्नो र आफ्नो सम्पत्तिको बिमा गर्ने बानी छैन । बिहानदेखि बेलुकीसम्म चाहिने सबै कुरा जोहो गर्ने अनि त्यसपछि केही बचत बाँकी रह्यो भने मात्र बिमा गरौं न त भन्ने बुझाइ पाइन्छ । विभिन्न ऐन, कानुनले अनिवार्य गरेका क्षेत्रमा मात्र बढी बिमा भएको पाइन्छ । सरकारले अनिवार्य गरेका क्षेत्रहरू तेस्रो पक्ष, वैदेशिक रोजगारीलगायतमा त शतप्रतिशत बिमा भएको छ । यसबाहेक बैंक तथा वित्तीय संस्थाबाट ऋण लिनका लागि पनि बिमा अनिवार्य भएका कारण ऋण लिनका लागि पनि बिमा भएको पाइन्छ ।
भूकम्पपछि बिमा व्यवसायको क्षेत्र र दायरा विस्तार हुने धेरैको अपेक्षा थियो । तर, भूकम्प लगत्तै तराईको आन्दोलन र नाकाबन्दीका कारण आर्थिक गतिविधि नै ठप्प भयो । यसै कारण बिमा व्यवसायलाई पनि असर गरेको हो । अन्य सबै आर्थिक कारोबार ठप्प भएको अवस्थामा बिमा कारोबार मात्र बढ्ने अपेक्षा गर्न सकिँदैन । आर्थिक कारोबार बढ्दै गएपछि बिमा कारोबार पनि स्वतः बढ्छ ।
व्यक्तिगत घर निर्माण तथा विकास निर्माणको गतिविधि बढेसँगै बिमा गर्नेको संख्या पनि वृद्धि हुन्छ । अहिले पनि सरकारी बजेट खर्च हुन सकेको छैन । भूकम्पपछि सरकारले अघि बढाएको पुनर्निर्माणका कार्यक्रम पनि खासै अघि बढ्न सकेका छैनन् । यसैगरी बैंक तथा वित्तीय संस्थामा लगानी गर्न नसकेर रकम थुप्रिएको छ । यस्तो आर्थिक अवस्था भएका बेला बिमा व्यवसाय मात्र विस्तार हुन सक्दैन ।
तर, पनि हाम्रा केही क्षेत्रमा बिमा बढेकै छ । सरकारले अनुदान दिएका क्षेत्र कृषि र पशुमा बिमा गर्नेको संख्या बढिरहेको पाइन्छ । ग्रामीण क्षेत्रमा बिमा कम्पनीहरू पुगेकाले बिमाबारे प्रचार भइरहेको छ ।
बिमाको महत्वबारे सर्वसाधारणमा चेतना जगाउन आवश्यक छ । बिमाको महत्व नबुझ्दा नै अत्यन्त न्यून मानिसले मात्र जीवन बिमा गरेको पाइन्छ । यसलाई बढाउनका लागि सरोकारवाला सबै निकायले बिमाका प्रबद्र्धनात्मक कार्यक्रम अघि बढाउन आवश्यक छ ।
