
टंक दुलाल
अध्यक्ष, पूर्वाञ्चल क्षेत्रीय उद्योग वाणिज्य संघ
देशको आर्थिक विकासमा पूर्वाञ्चलको योगदान महत्वपूर्ण रहँदै आएको छ । आर्थिक, सामाजिक, राजनीतिक र सांस्कृतिकरूपमा पनि अन्य क्षेत्रको तुलनामा पूर्वाञ्चल निकै अगाडि छ । देशको राजनीतिक र आर्थिक क्रान्ति पनि पूर्वबाटै प्रारम्भ भएको हो । पूर्वले पु¥याएको योगदानलाई भने राज्यले उपेक्षा गरिरहेको पूर्वाञ्चल उद्योग वाणिज्य संघका अध्यक्ष टंक दुलाल बताउँछन् । पूर्वको प्रमुख समस्या लोडसेडिङ नै भएको बताउने दुलाल आगामी बजेटमार्फत युवा उद्यमशीलता रोक्ने नीति तत्काल ल्याउन सरकारलाई सुझाव दिन्छन् । उत्पादनमूलक र सेवामूलक उद्योगमा समेत संलग्न रहेका दुलालसित पूर्वाञ्चलको औद्योगिक अवस्था, बजेटमा पूर्वको अपेक्षा, संघका भावी योजनालगायतका विषयमा केन्द्रित रहेर कारोबारकर्मी मीनकुमार नवोदितले गरेको कुराकानी :
पूर्वाञ्चल क्षेत्रीय उद्योग वाणिज्य संघको अध्यक्षका नाताले पूर्वको औद्योगिक अवस्था कस्तो देखिरहनुभएको छ ?
यतिबेला पूर्वको औद्योगिक वातावरण बिग्रिएको छ । देशको औद्योगिक क्रान्ति पूर्वबाटै सुरु भए पनि औद्योगिक क्षेत्र विभिन्न समस्यासँग जुध्दै अगाडि बढिरहेको छ । देशकै पहिलो उद्योग विराटनगरमा स्थापना भएको थियो । जुन उद्योग आज बन्द भएको लामो समय भइसकेको छ । जुट मिल स्थापना भएसँगै नेपालमा आधुनिक औद्योगिक क्रान्ति सुरु भएको हो । तर, इतिहास बोकेको उद्योग बन्द हुँदा पनि राज्य गम्भीर भएको देखिँदैन । यस्ता इतिहास बोकेका उद्योगलाई राज्यले नै संरक्षण गरेर राख्नुपर्छ । भूकम्पबाट थलिएका उद्योग तंग्रिन नपाउँदै मधेस आन्दोलन भयो । त्यसपछि नाकाबन्दी । विविध समस्याले उद्योगहरू धराशायी बनेका छन् । लोडसेडिङ छ । जेनेरेटर चलाएर उत्पादन गर्न सक्नेले गरेका छन् नसक्नेले बन्द गरेका छन् । साँच्नै भन्नुपर्दा औद्योगिक वातावरण खलबलिएको छ । अब पहिलाकै ट्रयाकमा ल्याउन निकै संघर्ष गर्नुपर्छ । लामो समयसम्म उत्पादन पठाउन नसक्दा बजार गुमेको छ । अहिलेको अवस्थाको कुरा गर्ने हो भने पूर्वको समग्र औद्योगिक अवस्था उत्साहजनक छैन ।
धेरै निराशाजनक कुरा गर्नुभयो, के त्यस्ता धेरै समस्या परेर यस्तो कुरा गर्दै हुनुहुन्छ ?
समस्या त सबैतिर छ । तर, पूर्वमा बढी छ । किनभने अन्य क्षेत्रमा लोडसेडिङ एकदमै कम भएको अवस्थामा पनि यो क्षेत्रमा दैनिक ६ घन्टाभन्दा तल झर्न सकेको छैन । अरु त अरु मध्यवर्षायाममा पनि ६ घन्टाभन्दा माथि नै लोडसेडिङ हुने गरेको छ । यस्तो अवस्थामा महँगो मूल्यमा डिजेल खरिद गरेर उत्पादन गर्नुपरेको छ । यदि उत्पादन गरी उद्योग बन्द गर्ने हो भने बजार गुम्ने चिन्ता हुन्छ । जताबाट पनि उद्योगी–व्यवसायी पिल्सिएका छन् । पूर्वका धेरै युवा रोजगारीका लागि विदेशिएका छन् । वैदेशिक रोजगारीले मजदुर अभाव छ । अर्कातिर कार्यरत मजदुरकै बीचमा पनि समस्या छ । लामो लोडसेडिङ त्यसमाथि नेपाल विद्युत् प्राधिकरणले बिना सूचनै लाइन काट्ने गरेको छ । बारम्बार विद्युत् अवरोध भइरहने र भोल्टेज तल–माथि हुने समस्या पनि ज्यादा छ । लो भोल्टेजको समस्या औद्योगिक क्षेत्रमा बढी छ । उद्योगी व्यवसायीमा चन्दा आतंक छ । राजस्वको छापा आतंक छ । यस्ता अनेकौं समस्या र चुनौतीबीच उद्योग–व्यवसाय सञ्चालन गर्नुपरेको छ ।
त्यसो हो भने मुलुकमा अझै लगानीको वातावरण बनिसकेको छैन ?
२०७२ साल त समस्यैसमस्यामा बित्यो । अहिलेसम्म त लगानीको वातावरण बन्न सकेको छैन । तर, अब बन्नुपर्छ र बनाउनुपर्छ । ७ दशकभन्दा लामो प्रतीक्षापछि संविधान जारी भएको छ । सबै दल मिलेर संविधानको कार्यान्वयन गरी मुलुकलाई आर्थिक समृद्धिको बाटोमा अगाडि बढाउनुपर्छ । भएभरका सबै समस्याबाट हामी उद्योगी व्यवसायी प्रताडित छौं यतिबेला । यस्तो अवस्थामा नयाँ लगानी आउन सक्दैन । कमसेकम यस्तो स्थितिमा सरकारले सहयोगीको भूमिका निर्वाह गर्नुपर्छ । संविधानको विषयलाई लिएर अझै पनि दलहरूबीच विवाद कायमै छ । मलाई लाग्छ संविधान जारी भएपछि मुलुकको राजनीति क्रान्ति पूरा भएको छ । अब सबै मिलेर संविधानको कार्यान्वयन गर्दै मुलुकलाई आर्थिक समुन्नतिको मार्गमा अगाडि बढाउनुपर्छ ।
पूर्वमा आर्थिक विकासका सम्भावना कतिको देख्नुहुन्छ ?
पूर्वमा आर्थिक विकासको सम्भावनाको त कुरै नगरौं । यो क्षेत्रमा आर्थिक विकासका प्रचुर सम्भावना छन् । देशकै सबैभन्दा बढी सम्भावना भएको ठाउँ नै पूर्व हो । नेपालमा उद्यमशीलता भएका व्यक्तिको थलो पनि यही हो । कृषिका उच्च मूल्य भएका उत्पादन यही क्षेत्रमा हुन्छन् । प्राकृतिक, सांस्कृतिक, औद्योगिक, आर्थिक सबै हिसाबले पूर्वमा धेरै सम्भावना छ । विश्वको सर्वोच्च शिखर सगरमाथादेखि तेस्रो अग्लो हिमाल कञ्चनजंघा, मकालु हिमशृंखला पनि यहीं अवस्थित छ । धार्मिक पर्यटनको हिसाबले पनि हलेसी, बराहक्षेत्र, पाथिभरा, छिन्नमस्ता, बूढासुब्बा यतै पर्छन् । हिले, तीनजुरे, मिल्केमात्रै होइन हजारौं मेगावाट विद्युत् उत्पादन हुने जलस्रोत पनि पूर्वबाट बग्छ । बंगलादेश, भुटान र भारतको कलकाता बन्दरगाहा यहाँबाट नजिकै छ । उत्तरी सीमामा पर्ने किमाथांका नाका खोल्न सकिए बाह्रै महिना सवारी चलाउन सकिन्छ । उत्तरको यो यस्तो नाका हो जहाँ हिउँ नपर्ने र पहिरो नजाने भू–बनोट छ । चीनको प्रमुख सीमावर्ती व्यापारिक सहर सिगात्सेबाट नेपालको सबैभन्दा कम दूरीको नाका पनि किमाथांका नै हो । रेल्वे जोडिन लागेको छ । आईसीपी बन्ने प्रक्रियामा छ । हवाई यातायातको राम्रो सञ्जाल छ । विश्वविद्यालय छ । शिक्षा र स्वास्थ्यले लामो फड्को मारिसकेका छन् यो क्षेत्रमा । यी सबै विषयलाई केलाएर हेर्ने हो भने पूर्व जतिको सम्भावना र अवसर भएको अन्य क्षेत्र छैन भन्दा फरक नपर्ला । सम्भावना र अवसर भएर पनि पूर्वलाई पछाडि पार्नु चाहिँ निकै दुःखको कुरा हो ।
यी सम्भावनालाई अवसरमा परिणत गरी मुलुकको आर्थिक विकास प्रयोग गर्न सरकारले के गर्नुपर्ला ?
सरकारले धेरै काम गर्नुपर्दैन । दुई–चारवटा काम गरे अरु सबै उद्योगी र व्यवसायीले गर्नेछन् । औद्योगिक क्षेत्र स्थापना नहुँदा उद्योगी व्यवसायीले उद्योग चलाउन चाहेर पनि सकेका छैनन् । किनभने जग्गाको मूल्य यति धेरै बढ्यो कि उद्योगीको पैसा जति जग्गा खरिदमै सबै जान्छ । जग्गा खरिद गर्दैमा सबै पूँजी खर्च भएपछि उद्योग सञ्चालन गर्ने अवस्था हुँदैन । सरकारले औद्योगिक क्षेत्र स्थापना गरे त्यहाँ उद्योग स्थापनाका लागि चाहिने सबै आधारभूत सुविधा हुन्छन् । यसले लगानीलाई आकर्षित गर्छ । अनि उत्पादन बढेमा निर्यात बढ्छ । यस्तै हाम्रा उत्पादनलाई ग्राहकसँग परिचय गराउन प्रदर्शनीस्थल छैन । पूर्वका प्रमुख सहरमा एउटा–एउटा प्रदर्शनीस्थल हुनुपर्छ । क्षेत्रीयस्तरको विमानस्थल, किमाथांका नाका सञ्चालन, अरुणमा सम्भावित विभिन्न परियोजना चाँडोभन्दा चाँडो सञ्चालन गरे निश्चय नै यो क्षेत्र धेरै अगाडि बढ्ने छ । अन्य क्षेत्रभन्दा कृषि, पर्यटन र ऊर्जाको सम्भावना पनि पूर्वमै बढी छ ।
अहिले पूर्वाञ्चल उद्योग वाणिज्य संघले के गरिरहेको छ ?
पूर्वाञ्चल उद्योग वाणिज्य संघले धरान–चतरा–गाईघाट–कटारी–सिन्धुलीदेखि हेटौंडासम्मका बाटोका लागि क्षेत्रीय प्रशासक, क्षेत्रीय सडक, क्षेत्रीय प्रहरी, यातायात व्यवसायी, पत्रकारसहितको टोलीबाट अवलोकन गरी सरकारको ध्यानाकर्षण गराउने काम गरेको छ । त्यसैको फलस्वरुप सरकारले मन्त्रिपरिषद्बाट आगामी तीन वर्षभित्र सो सडक सम्पन्न गर्ने निर्णय पनि गरेको छ । यो हाम्रा लागि अत्यन्तै खुसीको कुरा हो । अर्को हाम्रै पहलमा किमाथांका नाका आगामी २ वर्षभित्र ट्रयाक खोल्न सरकारीस्तरबाट तदारुकता देखाइएको छ । भूकम्प, मधेस आन्दोलन, नाकाबन्दीलगायतका कारणले आमउद्योगी व्यवसायीले भोग्नुपरेका समस्याको निराकरणका लागि संघले समन्वयकारी भूमिका निर्वाह गरेको छ ।
पूर्वाञ्चल क्षेत्रीय उद्योग वाणिज्य संघ मोरङ र सुनसरीमा मात्रै बढी केन्द्रित भयो भन्ने अन्य जिल्लाका उद्योगीहरूको गुनासो सुनिन्छ नि ?
केही हदसम्म यो गुनासो मैले पनि सुन्दै आएको छु । व्यवहारतः त्यस्तो होइन । संघले पूर्वका सबै जिल्लाका उद्योगी व्यवसायीले भोग्नुपरेका समस्यालाई उठाउँदै आएको छ । मोरङ र सुनसरीमा अन्य क्षेत्रमा भन्दा उद्योग बढी छन् । उद्योग भएका ठाउँमा समस्या हुन्छन् नै । यसले गर्दा यो क्षेत्रमा संघको उपस्थिति सधैंजसो हुने गर्छ । अनि संघले पनि विभिन्न गतिविधि गरिरहेकै हुन्छ । कृषि उत्पादन चिया, अम्लिसो, अलैंचीलगायतका वस्तुको प्रशोधनका लागि झापामा प्रशोधन केन्द्र, टेस्टल्याब, शीतभण्डार स्थापना गर्न संघले सरकारसँग माग गर्दै आएको छ । राजविराजमा क्षेत्रीय विमानस्थल, मिर्चैैया–कटारी–घुर्मी–ओखलढुंगा सडक (सिद्धिचरण मार्ग)लाई स्तरोन्नति गर्न, रवि–चिसापानी–ताप्लेजुङ सडक दू्रत गतिमा निर्माण गर्न, मोरङ, सुनसरी र झापालाई विशेष आर्थिक क्षेत्र घोषणा गरी कार्यान्वयनमा ल्याउनुपर्छ भन्ने हाम्रो माग हो । हामीले खाली मोरङ र सुनसरीका आर्थिक मुद्दालाई मात्रै उठाएका छैनौं, समग्र पूर्वाञ्चलका आर्थिक विकासका मुद्दा उठाएका छौं । यसर्थ त्यस्ता गुनासा नगर्न म उद्योगी व्यवसायीलाई आग्रह पनि गर्दछु ।
यो क्षेत्रका खास समस्या चाहिँ के देख्नुभएको छ ?
नेपालको पूर्वाञ्चल क्षेत्रले ऐतिहासिक, औद्योगिक, राजनीतिक तथा सांस्कृतिक महत्व राख्छ । यसक्षेत्रले देशको एक तिहाइ आर्थिक क्षमतालाई भर गरेको छ । यहाँ औद्योगिक, व्यापार, कृषि, पर्यटन र ऊर्जाजस्ता विकासका धेरै सम्भावना छन् । यहाँका उद्योगी व्यवसायी, नागरिक समाज, सामाजिक संघसंस्थाका प्रतिनिधि पूर्वाञ्चलको आर्थिक विकासका निम्ति चिन्तित भएको देखिन्छ । सबैले भोग्दै आएको प्रमुख समस्या भनेको विद्युत् नै हो । विद्युत् समस्याले यो क्षेत्रका धेरै उद्योग बन्द भइसकेका छन् । सञ्चालनमा रहेका उद्योग पनि राम्ररी चल्न सकेका छैनन् । कोशीको बाँध भत्किएपछि मध्यवर्षायाममा पनि यो क्षेत्रमा दैनिक ६ घन्टाभन्दा बढी लोडसेडिङ भइरहेको छ । यस्तो अवस्थामा उद्योगी व्यवसायीहरूले महँगो डिजेल प्लान्ट सञ्चालन गरेर उद्योग चलाउन बाध्य छन् । यसरी उत्पादन गरेको वस्तुले बजारमा प्रतिस्पर्धा गर्न पनि निकै गाह्रो भइरहेको छ । जेनेरेटरबाट उद्योग चलाउँदा कम्तीमा प्रतियुनिट विद्युत्को १६ रूपैयाँ पर्छ । सरकारबाट विभिन्न सुविधा प्राप्त गरी सस्तोमा उत्पादित भारतीय वस्तुसित यहाँका महँगोमा उत्पादित वस्तुले प्रतिस्पर्धा गर्नु परेको अवस्था छ । तपाईं आफैं भन्नुहोस् यस्तो अवस्थामा यो क्षेत्रका उद्योग कसरी सञ्चालन भइरहेका छन् ? यो क्षेत्रका लागि सबैभन्दा ठूलो समस्या नै विद्युत् हो । अन्य क्षेत्रमा लोडसेडिङ नभएको मध्यवर्षायाममा पनि दैनिक ६ घन्टाभन्दा बढी लोडसेडिङ हुन्छ पूर्वमा । अर्को समस्या भनेको दक्ष जनशक्तिको अभाव हो । मजदुरहरू कुनै पनि उद्योगमा आएर केही वर्ष काम गर्छन् र काम सिकेर विदेश जान्छन् । यो पनि एउटा समस्याकै रूपमा देखिएको छ । जसले गर्दा दक्ष जनशक्ति उद्योगहरूमा सधैं देखिएको छ । सीपमूलक तालिम सञ्चालन गरेर स्वदेशमै रोजगारीको ग्यारेन्टी पनि गर्नुपर्छ । झापामा विशेष आर्थिक क्षेत्र बनाउने घोषणा गरिए पनि सरकारी निकायबीच नै आपसी समन्वय नहुँदा अगाडि बढ्न सकेको छैन । यस्तै उत्पादित वस्तुले बजार नपाएको अवस्था पनि छ । चोरीनिकासी भएर आउने वस्तुका कारण यहाँ महँगो लागतमा उत्पादित वस्तुले प्रतिस्पर्धा गर्न नसक्दा उद्योगी व्यवसायीलाई धेरै नै समस्या भएको छ । दर्जनौं समस्या आइपर्दा पनि उद्योगी व्यवसायीले हार खाएका छैनन् ।
संघले उद्योगी व्यवसायीको मात्रै मुद्दा उठाउँछ कि समग्र व्यवसायीको पनि उठाउँछ ?
यो संघले उद्योगीका समस्यालाई मात्रै उठाउँदैन । आर्थिकसँग जोडिएका सबै क्षेत्रका समस्यालाई उठाउँदै आएको छ । यसका साथै सामाजिक क्षेत्रका मुद्दालाई पनि यो संघले उठाउँदै आएको छ र भविष्यमा पनि उठाउनेछ । पूर्वबाट विशेषगरी अलैंची, अदुवा, अम्लिसोलगायतका कृषिजन्य वस्तु बढी मात्रामा निर्यात हुन्छन् । ती निर्यात भएका वस्तु यहाँबाट सिलगुढी, मुम्बई हुँदै तेस्रो मुलुक निर्यात गर्ने व्यवस्था छ । तर, हाम्रो माग भनेको यहाँका किसानले सिधै तेस्रो मुलुक निर्यात गर्न पाउने व्यवस्था हुनुपर्छ । विभिन्न ठाउँमा डम्पिङ गर्दै लगिँदा किसानले जति पाउनुपर्ने मूल्य पाएका हुँदैनन् । बीचमा दलालले किसानले पाउने मूल्य खाइदिएका हुन्छन् । यदि किसानले नै तेस्रो मुलुक निर्यात गर्न पाउने स्थितिको सिर्जना भएमा दलालले खाने पैसासमेत उनीहरूले नै पाउने थिए । जसले किसानको आर्थिक स्थितिमा सुधार आई कृषिप्रति आकर्षण झनै बढेर जाने थियो ।
राजनीतिक अस्थिरता, लोडसेडिङ, मजदुरलगायतका समस्याले युवा उद्यमशीलता पलायन भएको पाइएको छ । तपाईं पनि युवा हुनुहुन्छ, यो समस्या रोक्न के गर्नुहुन्छ ?
तपाईंले उठाउन खोजेको विषय अत्यन्तै समसामयिक र मार्मिक छ । युवा उद्यमशीलताको पलायनले राष्ट्रलाई नै खोक्रो बनाइरहेको छ । सीप भएका र क्षमता भएका युवालाई विकसित मुलुकले विभिन्न सुविधा दिएर आफूतिर आकर्षित गरिरहेका छन् । यो विषयमा निजी क्षेत्रभन्दा पनि सरकार नै बढी गम्भीर हुनुपर्छ । आज युवा उद्यमीहरू नेपालमा उद्योग व्यवसाय सञ्चालन गर्ने मनस्थितिमा छैनन् । 