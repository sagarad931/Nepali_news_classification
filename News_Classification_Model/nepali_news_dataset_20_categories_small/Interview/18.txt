
﻿डा. बाबुराम भट्टराई

वरिष्ठ नेता, एनेकपा (माओवादी)

तपाईंले जनतामा जाने भनेर फेसबुकमा स्टाटस लेखेपछि कतिपयले प्रश्न उठाए  जनतामा कि कार्यकर्तामा जाने हो ?

दवैमा पुग्ने हो । कार्यकर्ता पनि सचेत जनता नै हुन् । कम सचेत कार्यकर्ता जनता हुन् । यी दुईका बीचमा चिनियाँ पर्खाल हुँदैन । हामी कार्यकर्ता र जनता सबैलाई भेटेर सुझाव लिन्छौं । त्यसका लागि म पश्चिम नेपालको भ्रमणमा निस्केको हुँ ।

तपाईंहरूको पार्टी आफै काफी भ्रष्टीकृत भएको छ भनिँदैछ । यस्तो बेला तपाईंहरूलाई जनताले कसरी साथ देलान् ?

एमाओवादी भ्रष्टीकृत भयो भन्ने कुराको पनि बढी नै दुस्प्रचार भइरहेको छ । शासक वर्गमा पहिले पञ्च थिए, अहिले कांग्रेस एमालेका रुपमा लामो समययता शासन गरिरहेका छन् । उनीहरूबाट राज्यसत्ताको दोहन गरेर निजी स्वार्थ पूरा गर्ने एउटा वर्ग नै पैदा भइरहेको छ । त्यो वर्गले नै एमाओवादी भ्रष्टीकृत भएको प्रचार गरिरहेको छ । माओवादी आन्दोलन त यी विकृति विसंगतिविरुद्धको आन्दोलन हो । यसमा हाम्रा पनि कमीकमजोरी नभएका होइनन्, हामी त्यसको समीक्षा गर्दैछौं । तर, माओवादी आन्दोलन नै भ्रष्टीकृत भयो भन्ने कुराचाहिँ अतिशयोक्तिपूर्ण दुस्प्रचार मात्र हो । एकाध व्यक्तिले त्यस्तो गरेका हुनसक्छन्, हामी त्यसलाई सच्याएर जान तयार छौं ।

तपाईंहरूले जनतामा लैजाने मुद्दाचाहिँ के हो ? पुरानै मुद्दा लिएर जान्छौं भन्नुभएको छ ।

जनआन्दोलनको उपलब्धि धरापमा परेको छ, त्यसको रक्षा गर्न जनता फेरि सचेत र संगठित भएर मैदानमा आउनुपर्& यो भन्ने हाम्रो आग्रह हुन्छ । 

तर तपाईंले त संविधानसभालाई  थोत्रो संसद  भन्नुभएछ । तपाईंहरूले भनेजस्तो हुँदा नयाँ, नहुँदा थोत्रो हुने कसरी हुन्छ ?

संविधानसभा भनेको संसद् होइन । क्रान्ति वा आन्दोलनको उपलब्धिलाई संस्थागत गर्ने विधिमात्र हो संविधानसभा । संसद् भनेको सरकार बनाउने, गिराउने संस्था हो । संविधानसभा र संसदमा गुणात्मक अन्तर छ । नेपालको संविधानसभालाई प्रतिगामी तत्वहरूले पुरानै संसदमा परिणत गर्न लागेका छन् । यो कुरा जनताको खबरदारीका लागि जानकारी गराउन आवश्यक छ । मैले त्यही गरेको हुँ । 

अहिले संविधानसभामा क्रान्तिको प्राधिकार र निर्वाचनको प्राधिकारबीचको अन्तरविरोध चलिरहेको छ । म स्पष्ट पार्न चाहन्छु, निर्वाचनको प्राधिकारभन्दा क्रान्तिको प्राधिकार नै श्रेष्ठ हुन्छ । त्यो नै बलवान हुन्छ ।

तपाईंहरू अहिले आफैले माग गरेको संविधानसभाबाट बाहिरिने पनि भन्दै हुनुहुन्छ । संविधानसभाबाट बाहिरिएर कहाँ पुग्नुहोला ?

संविधानसभाबाट बाहिरिनुपर्छ भन्ने निष्कर्षमा हामी पुगिसकेका छैनौं । संविधानसभाबाटै अधिकत्तम प्रगतिशील संविधान बनोस् र त्यसमा टेकेर समाजवादतर्फ अगाडि बढोस् भन्ने हाम्रो चाहना हो । यसैका लागि हामी संविधानसभामा आएका थियौं । यो प्रयत्न अहिले पनि जारी छ ।

दोस्रो संविधानसभाको निर्वाचनपछि, खासगरीकन कांग्रेस एमालेले कार्तिक २७ गते प्रतिगामी सारतत्वसहितको संविधानको खाका प्रस्तुत गरे र माघ ११ मा सभाध्यक्षमार्फत् सबै प्रक्रिया पद्धति मिचेर २०४७ सालकै संविधान लागु गर्ने ढोका खोलेपछि संविधानसभा क्रान्तिकारी परिवर्तनका लागि अनुपयुक्त हुँदैछ कि भन्ने लागेको छ । त्यसकारण हामी फेरि एकपटक जनतामा जाने, सुझाव लिने, कांग्रेस एमालेले चालेका कदम के हुन्, प्रस्ट्याउने प्रयत्न गर्दैछौं । सम्भव भएसम्म संविधानसभाबाटै प्रगतिशील संविधान बनाउने प्रयत्न गर्नेछौं । प्रतिगमनलाई लाहाछाप लगाउने संविधानमात्र भयो भने हामीले आँसु चुहाएर, आलापविलाप गरेर बस्ने कुरा हुँदैन । हामी अहिले त्यही संक्रमणकालमा छौं ।

समाजवादको ल्याउने कुरा गर्नुभो । संविधानसभाबाट समाजवाद आउँछ र ?

संविधानसभामार्फत् पुँजीवादी जनवादी क्रान्तिलाई सापेक्ष रुपमा पूर्णता दिन सकिन्छ कि भनेर हामी आएका हौं । हाम्रोजस्तो अल्पविकसित, विविधतायुक्त जाति भएको तथा विशिष्ट भूराजनीति भएको मुलुकमा पूर्ण रुपमा पुँजीवादी जनवादी क्रान्ति गर्न गाह्रो छ र त्यसलाई वैधानिकता दिने विधि संविधानसभा हुनसक्छ भनेर हामी आएका हौं । तर, समय बित्दै जाँदा प्रतिक्रियावादी शक्तिले आफूलाई संगठित गर्दै गयो, क्रान्तिकारी शक्तिहरूमा चाहिँ सुझबुझ कम भयो । क्रान्तिको रापताप सेलाउँदै जाँदा प्रतिगामी र प्रतिक्रान्तिकारी शक्तिहरू हावी हुँदैगए । उनीहरूले साँच्चै संविधानसभालाई अपहरण गरे र बुर्जुवा संसदमा मात्र सीमित गरे भने समाजवादमा जान नयाँ कार्यनीति निर्माण गर्नुपर्छ भन्ने सोच हामीमा पैदा भएको छ । 

किरण र विप्लवजीहरूसँग कार्यनीतिमा फरक रहे पनि उहाँहरूले पनि नयाँ ढंगले सोच्नुभो र अरु शक्तिहरूले पनि नयाँ ढंगले सोचे भने निकटता हुन पनि सक्छ । तर, तत्कालचाहिँ त्यस्तो निकटता देखिरहेका छैनौं ।

यस सवालमा तपाईंहरू विप्लव अथवा मोहन वैद्यहरूसँग कति नजिक, कति दूरीमा हुनुहुन्छ ?

उहाँहरू त पहिलेदेखि नै संविधानसभाप्रति विमति राख्नुहुन्थ्यो । २०५७ सालमा हामीले संविधानसभाको कुरा उठाउँदादेखि नै उहाँहरूको विमति हो । उहाँहरू अलि शास्त्रीय ढंगले सोच्नुहुन्थ्यो । हामीचाहिँ नेपालमा यसको सम्भावना छ भनेर आयौं । पहिलो संविधानसभामा क्रान्तिकारी शक्तिले आर्जन गरेको जनमतले मोटामोटी रुपमा हाम्रो कुरा पुष्टि पनि भयो । तर, हामीबाट भएको कमजोरी र समय लम्बिँदै जाँदा त्यो सम्भावना कमजोर बन्दै गयो । तैपनि यो कार्यनीति गलत थियो भन्ने चाहिँ लाग्दैन । संविधानसभामा आएकै कारण हामी व्यापक जनतामा पुग्यौं, विभिन्न सकारात्मक नकारात्मक अनुभव हासिल गर्यौं । यही अनुभवका आधारमा अगाडि बढ्ने हिम्मत हामीले गर्ने हो ।

किरण र विप्लवजीहरूसँग कार्यनीतिमा फरक रहे पनि उहाँहरूले पनि नयाँ ढंगले सोच्नुभो र अरु शक्तिहरूले पनि नयाँ ढंगले सोचे भने निकटता हुन पनि सक्छ । तर, तत्कालचाहिँ त्यस्तो निकटता देखिरहेका छैनौं । खालि साझा प्रतिद्वन्द्वी जो छ तिनका विरुद्ध लड्न साझा विन्दु खोज्ने प्रयत्न भने गर्नुपर्छ ।

त्यस्तो मिलनविन्दु के देख्नुभा छ ?

अब यो कुरा सत्तापक्षको आगामी कदम के हुन्छ भन्ने कुरामा भर पर्छ । किनभने, कांग्रेस, एमाले, राप्रपा भनेका २०४७ सालकै शक्ति हुन् । उनीहरू पुँजीवादी सोच भएका शक्ति त हुन् तर चरम भ्रष्ट र प्रतिगामी सोच भएका शक्ति हुन् । उनीहरूले नेपालमा उदाएका दलाल नोकरशाहहरूका विभिन्न हिस्साको प्रतिनिधित्व गर्ने गर्छन् । उनीहरूले अहिले संविधानसभा कब्जा गरेका छन् र एकतर्फी रुपमा प्रतिगामी संविधान घोषणा गरे भने त्यसको प्रतिवाद गर्न हामीले नयाँ कार्यनीति बनाउनुपर्ने हुन्छ । त्यस क्रममा किरण, विप्लवलगायतका अन्य क्रान्तिकारी शक्तिहरूसँग निकटता बढ्नसक्छ । 

क्रान्तिकारीहरूले आफ्नो कुरा तीखो ढंगले राख्नुपर्छ, भुत्ते तरबारले मासु काट्दैन भन्ने उदाहरण माओले दिनुहुन्थ्यो । मैले पनि आफ्ना क्रान्तिकारी विचारहरू स्पष्टसँग राख्छु । त्यसले एउटा वर्ग जो मुखमा राम राम बगलीमा छुरा अपनाउँछ, त्यस्ताहरूले मलाई छुच्चो भनेर दुस्प्रचार गर्ने गरेका छन् ।

कमल थापाले पनि तपाईंहरूसँग सडकमा सहकार्य हुनसक्छ भनेका छन् । सहकार्य गर्नुहुन्छ ?

कमल थापा र एमाओवादी त नदीका दुईटा किनारा हुन् । उनीहरूसँग वैचारिक समानता हुनसक्दैन । किनभने, उनीहरू गणतन्त्र, धर्मनिरपेक्षता र संघीयताकै विरोधी छन् । तर, प्रक्रियागत रुपमा चाहिँ मैले एउटा कुरा प्रस्ट पार्नैपर्छ  कि त कमल थापाजस्ता गणतन्त्र, धर्मनिरेपक्षता, संघीयता अस्वीकार गर्ने शक्तिहरूलाई निर्वाचनकै बेला रोक्नुपर्थ्यो । चुनावमा भाग लिएर संविधानसभामा आइसकेपछि उनीहरूले मत दर्ज गर्न पाउनुपर्छ । आफूलाई लोकतन्त्रवादी भन्ने, प्रक्रियाका निमित्त प्रश्नावली पनि बनाउने तर उनीहरूका विचारलाई चाहिँ प्रश्नावलीमा समावेश गर्न दिन्नौं भन्न त पाइन्न नि । प्रक्रियाका नाममा कांग्रेस र एमालेले जो बलजफ्ती गर्दैछन् त्यो उनीहरूले नै भन्ने गरेको लोकतन्त्रसम्मत छैन । कांग्रेस एमालेको जुन निषेधवादी प्रवृत्ति देखापरेको छ, त्यसविरुद्ध हामी पनि गम्भीरतापूर्वक हेरिरहेका छौं ।

प्रचण्डलाई रथमा राखेर तपाईंले युद्ध हाँकिरहनुभएको छ पनि भनिँदैछ । प्रचण्ड र तपाईंबीचको अन्तरसंघर्ष अहिले मत्थर भएको हो ?

कमरेड प्रचण्ड र म जनयुद्धको तयारी, विकास र शान्ति प्रक्रियामा सँगै आएका छौं । आगामी दिनमा पनि हामी एउटै नीति बनाएर जाने क्रममा नै छौं । व्यक्ति फरकफरक भएपछि भूमिका स्वतः फरकफरक भइहाल्छ । हामी दुवैजना मिलेर नयाँ ढंगले अगाडि जाने र नयाँ कार्यनीति विकास गर्नुपर्यो भने पनि एकताबद्ध भएरै विकास गर्नेछौं ।

तर प्रचण्ड र तपाईं एकठाउँमा, प्रकाशचाहिँ अर्को ठाउँमा हुनुहुन्छ । यस्तो अवस्थामा तपाईंहरू कसरी आन्दोलन उठाउनुहुन्छ ?

त्यस्तो होइन । नोम चोम्स्कीले मिडियालाई  म्यानुफ्याक्चरिङ कन्सेन्ट  (सहमतिको निर्माण) भनेजस्तो दुस्प्रचार गरेर एकखालको कन्सेन्ट निर्माण गर्ने र प्रतिक्रान्तिकारी हर्कतलाई स्थापित गर्ने प्रयत्न भइरहेको छ । कम्युनिस्ट पार्टीभित्र त एकता, संघर्ष र रुपान्तरणको प्रक्रिया निरन्तर चलिरहेको हुन्छ । बहस, छलफल चलिरहेकै हुन्छ । तर कम्युनिस्ट पार्टीमा छलफलको स्वतन्त्रता, कामकारबाहीमा एकता हुन्छ । हामीभित्र पनि त्यो चलिरहेको छ तर अहिले संघर्ष गर्ने सवालमा कमरेड प्रकाश, प्रचण्ड र बाबुरामका बीचमा त्यस्तो तात्विक अन्तर केही छैन ।

अन्तरसंघर्षकै सन्दर्भ उठ्दा सोधिहालौं, तपाईंले भन्नुभएको नयाँ शक्ति निर्माणको कुरा चाहिँ कहाँ पुगेको छ ?

नयाँ शक्ति त समयसापेक्ष रुपमा विकास हुनुपर्छ भन्ने कुरामा म अहिले पनि दृढ छु । नेपालमा अहिले पुँजीवादी जनवादी क्रान्ति पूरा भएर समाजवादी चरणमा जाने भनेपछि त्यसअनुकूलको नयाँ शक्ति निर्माण हुनैपर्छ । त्यो नयाँ शक्ति बिलकुलै आकाश र हावाबाट जन्मिने हो कि भन्ने पनि अर्थ लगाए, तर त्यस्तो त हुँदैन । माओवादी भनेको पछिल्लो समयमा विकसित भएको नयाँ शक्ति हो । अब बन्ने नयाँ शक्ति पनि त्यही माओवादी आन्दोलनकै जगमा निर्माण हुने हो । म अहिले पनि यही पक्षमा छु र हाम्रो पार्टी पनि मूल रुपमा अहिले त्यतै पुगेको छ । महाधिवेशनमा गएर पार्टीलाई नयाँ शक्तिमा रुपान्तरण गर्नुपर्छ भन्ने सोचमा छौं ।

नयाँ शक्तिको कुरा बाबुराम भट्टराईले अध्यक्ष पदमा गरेको दाबी हो पनि भन्ने गरिएको छ । प्रचण्डले पनि नयाँ शक्तिको बहस अगाडि आएपछि तपाईंलाई भावी अध्यक्षको रुपमा अघि सारिसक्नुभएको छ ।

यो त वैचारिक र सांस्कृतिक स्तर अति न्यून भएकाहरूले लगाउने आरोपमात्र हो । चालीसको दशकदेखि नै मैले स्तालिनको एकमनावादी, अति नोकरशाही र केन्द्रीयतावादी समाजवादमाथि प्रश्न उठाउँदै आएको हुँ । त्यसबेलादेखि नै मान्छेहरूले मेराबारे विभिन्न प्रश्न उठाउँदै आएका हुन् । हामीले जनयुद्ध पनि मौलिकतासहित अगाडि बढायौं, शान्ति प्रक्रिया पनि मौलिकतासहित नै अगाडि बढायौं र आगामी दिनमा पनि हामी नयाँपनसहित नै अगाडि बढ्छौं । त्यसैले, यो कुरा मान्छेहरूको अनुमानबाजीमात्रै हो । यसमा कुनै सत्यता छैन । म कम्युनिस्ट आन्दोलनलाई नै नयाँ ढंगले विकसित गरेर जाने, नयाँ कम्युनिस्ट केन्द्र निर्माण गरेर जाने र त्यसैलाई नै नयाँ शक्तिमा विकास गर्ने कुरामा दृढ छु । यसमा कसैलाई भ्रम पर्नु आवश्यक छैन ।

तपाईं एमाओवादीको भावी अध्यक्षका रुपमा प्रस्तावित भइसकेपछि माओवादी पार्टीकै जगमा नयाँ शक्तिको निर्माण गर्ने भनेर नयाँ व्याख्या गर्न खोज्नुभएको हो ? तपाईंनिकटकै नेताले समेत नयाँ शक्ति निर्माण गर्न विभिन्न व्यक्तिसँग छलफल सुरु भएको सार्वजनिक अभिव्यक्ति दिएका थिए ।

म त चालीस सालदेखि यही कुरा उठाइरहेको छु । यो कुरा त मैले तीस वर्षअघिदेखि उठाइरहेको छु । पार्टीमा अध्यक्ष हुने भनेको स्वाभाविक र सामान्य प्रक्रियाको कुरा हो । हामीले के भनेका छौं भने एउटै व्यक्ति एउटै पदमा आजीवन बस्ने स्तालिनको पालादेखिको जुन मोडल थियो, त्यसलाई बदल्नुपर्छ भनेर हामीले तीस वर्षअघिदेखि भन्दैआएको कुरा हो । सैद्धान्तिक रुपमा हामीले ११ वर्षअघि  २१औं शताब्दीमा जनताको विकास मा भनिसकेका छौं, त्यसैलाई आगामी महाधिवेशनबाट कसरी कार्यान्वयन गर्ने भन्ने कुरा हो । महाधिवेशनबाट नेतृत्व प्रणाली पनि विकास गर्नुपर्छ र नेतृत्व हस्तान्तरण प्रक्रिया पनि सुरु गर्नुपर्छ भन्ने हाम्रो कुरा छ ।

जनयुद्धमा लागेका कार्यकर्ता, तपाईंहरुलाई साथ दिएका ती जनयुद्धकालिन जनता पनि तपाईंहरूसँग सन्तुष्ट छैनन् । अर्कोतिर एमाओवादीले उठाएको एजेन्डालाई जातिवादी, विखण्डनकारी भनेर स्थापित गरिएको छ । यस्तो अवस्थामा कसरी उठ्छ आन्दोलन ?

मैले सुरुमै पनि भनें, राज्यसत्ताबाट वर्गीय रुपमा, जातपातको रुपमा, लैंगिक रुपमा, क्षेत्रीय रुपमा, जातिको रुपमा उत्पीडनमा पर्दै आएकाहरूको मुक्ति आन्दोलन हो माओवादी आन्दोलन । ती एजेन्डा अझै पनि पूरा भइसकेका छैनन् । त्यसकारण माओवादी आन्दोलनको विकल्प कांग्रेस, एमाले, राप्रपा हुन सक्दैनन् । यी त शासक वर्ग र शासक जातिका पार्टी हुन् । त्यसकारण हामीले कमजोरी गरेका छौं भने पनि माओवादीको विकल्प माओवादी नै हो । माओवादीको विकल्प कांग्रेस, एमाले, राप्रपा हुनसक्दैन । उनीहरूले जो भ्रम छरेका छन् त्यसलाई चिर्दै हामी अगाडि बढ्छौं ।

तपाईंहरूले पनि त आफ्नो कुरा जनतालाई बुझाउन नसकेको अथवा सैद्धान्तीकरण गर्न नसकेको हो नि ?

क्रान्तिकारी चेतना सुरुमा थोरै मानिसमा नै आउँछ । उनीहरूले आफूलाई संगठित गरेर बहुसंख्यक जनतालाई गोलबन्द गर्ने हो । हाम्रो बुझाइ त के हो भने बरु नेपाली जनता सापेक्षतया धेरै चेतनशील छ । उनीहरूलाई छिट्टै संगठित गरेर अगाडि बढाउन सकिन्छ भन्ने विश्वास हामीमा छ । अहिले जनता क्रान्ति र परिवर्तनको पक्षमा छैनन् भनेर जो प्रचार हुँदैछ, त्यो सत्य होइन ।

चुनावी परिणामले पनि त्यही देखायो नि ?

संसदीय निर्वाचनमा त  मनी, मसल, मिडिया  प्रयोग गरेर जनताको अभिमतलाई भ्रष्टीकरण गर्ने, दोहन गर्ने काम गरिन्छ । त्यसैले संसदीय निर्वाचन कहिल्यै पनि  फ्रि एन्ड फेयर  हुन सक्दैन । नेपालमा पनि क्रान्तिको रापताप सेलाउँदै जाँदा उत्पीडित वर्गको शक्ति कमजोर हुँदै जाने र हिजोकै प्रतिक्रियावादी उच्च वर्ग, जातिका मान्छे बलियो हुँदै जाने भएका कारण निर्वाचनमा पनि त्यस्तो देखिन खोजेको हो । संसारभरि यस्तै देखिएको छ । त्यसकारण, मार्क्सवादले संसदीय निर्वाचनबाट बहुमत प्राप्त गरेर क्रान्ति सम्पन्न गर्ने होइन, क्रान्ति सम्पन्न गरेर बहुमत जनतामा स्थापित हुनुपर्छ भनेर त्यसै भनेको होइन । रोजा लक्जेम्बर्गले  नट् फ्रम् मेजोरिटी टु रिभोलुसन, बट् फ्रम् रिभोलुसन टु मेजोरिटी  भन्नुको अर्थ पनि त्यही हो । बहुसंख्यक जनता आफ्नो पक्षमा पारेपछि क्रान्ति गर्छु भनेको भए संसारमा कहीँ पनि क्रान्ति हुने थिएन ।

पञ्चायतकालमा पनि त शासकहरूले बहुमत ल्याऊ र गर भन्थे । उनीहरूले भनेझैं गरेको भए अहिलेसम्म पनि पञ्चायतै रहिरहन्थ्यो । त्यसविरुद्ध विद्रोह गरेरै अहिलेको उपलब्धि सम्भव भएको हो । त्यसकारण चुनावी परिणाम नै सबै थोक होइन । अहिले क्रान्तिको प्राधिकार र निर्वाचनको प्राधिकारबीचको अन्तरविरोध चलिरहेको छ । म स्पष्ट पार्न चाहन्छु, निर्वाचनको प्राधिकारभन्दा क्रान्तिको प्राधिकार नै श्रेष्ठ हुन्छ । त्यो नै बलवान हुन्छ । त्यसलाई नै हामीले मानेर अगाडि बढ्नुपर्छ ।

तपाईंहरूलाई भारतको आड छ, त्यसमा पनि बाबुराम भट्टराई भारतको विश्वास छ, त्यसैको आडमा आन्दोलन गर्न खोज्नुभएको हो रे नि ?

क्रान्ति, आन्दोलन कुनै विदेशीले गरिदिने कुरा होइन । विदेशीहरूले यथास्थितिवादी शक्तिहरूलाई साथ नदिएर हामी क्रान्तिकारीहरूलाई साथ दिन्छन् ? त्यसकारण म यस्ता वाहियात कुराको जवाफ दिन आवश्यक ठान्दिनँ । क्रान्तिकारीहरूलाई एकाधिकार पुँजीवादीहरूले साथ दिन्थ्यो भने दुनियाँमा यति धेरै संकट आउँदै आउँदैनथ्यो । सत्तासीनहरूले गरेको ग्वेयबलियन प्रचार हो यो ।

तपाईंलाई पनि छुच्चो नेता भनिन्छ । जस्तो कि ओलीलाई कागको संज्ञा दिनुभयो ।

मलाई त्यस्तो लाग्दैन । क्रान्तिकारीहरूले आफ्नो कुरा तीखो ढंगले राख्नुपर्छ, भुत्ते तरबारले मासु काट्दैन भन्ने उदाहरण माओले दिनुहुन्थ्यो । तपाईंले मासु काट्ने हो भने तीखै तरबार चाहिन्छ । मैले पनि आफ्ना क्रान्तिकारी विचारहरू स्पष्टसँग राख्छु । त्यसले एउटा वर्ग जो  मुखमा राम राम बगलीमा छुरा  अपनाउँछ, त्यस्ताहरूले मलाई छुच्चो भनेर दुस्प्रचार गर्ने गरेका छन् । म आफ्नो कुरा स्पष्टसँग राख्ने गर्छु । मेरो पहिचान नै यही हो । यसमा मैले पश्चाताप गर्नुपर्ने कुरा कारण देख्दिनँ ।

वृहत्त शान्ति सम्झौताअनुसार जनताले पाउनुपर्ने राहत माओवादीले खायो भनेर केपी ओलीले जुन छुद्र बोले, मैले उनलाई उजागरमात्र गरेको हुँ ।
