
﻿शनिश मिश्रप्रबन्ध निर्देशक, ओमकार ग्रुप अफ कम्पनीज
वैदेशिक रोजगारी अवसर हो कि बाध्यता ?
मूलतः रोजगारीका लागि विदेश जाने भनेको स्वदेशमा अवसर नभएरै हो । राजनीतिक अस्थिरता, औद्योगीकरण हुन नसक्नु आदि कारणले युवाहरु रोजगारीका लागि बिदेसिइरहेका छन् । स्वदेशमै आर्थिक गतिविधिमा वृद्धि भएर रोजगारी सिर्जना गर्ने हो भने अवश्य पनि विदेश जानु पर्दैन ।
के कारणले यहाँ रोजगारी सिर्जना हुन नसकेको हो त ?
कारण थुप्रै छन् । मुख्य कारण राजनीति नै हो । देशको मूल नीति मानिने राजनीति स्थिर भएन भने कुनै पनि क्षेत्रको विकास हुन सक्दैन । उद्योगी¬–व्यवसायीले आफ्नो क्षेत्र विस्तार गर्ने प्रयास गरिरहेकै हुन्छन् । तर, उनीहरूलाई पनि थुप्रै समस्या छन् । यसले गर्दा अपेक्षित रूपमा रोजगारी सिर्जना हुन सकिरहेको छैन ।
पूर्वाधारको अवस्था कस्तो छ ?
पूर्वाधारको अभाव अवश्य छ । तर, पूर्वाधारको पहिलो बिन्दु हो सोच । भौतिक पूर्वाधार त बन्दै जान्छ । नेतृत्वमा सोचको नै कमी छ । देश विकासको साझा सोच बनाएर अघि बढ्ने हो भने रोजगारीका अवसर पर्याप्त छन् ।
युवाहरूमा उद्यमशिलताको विकास किन हुन सकिरहेको छैन ?
यहाँ धेरै कुरा नेगेटिभ छ । सानैदेखि नेगेटिभ कुरा सिक्छन् बच्चाहरुले । पढेर पनि जागिर पाइँदैन भन्ने कन्सेप्ट छ । युवाहरू लाखौं रुपैयाँ खर्च गरेर विदेशमा पढेर आएका हुन्छन् । उनीहरूमा भिजन हुन्छ तर, उद्यम गर्न वातावरण तयार हुन सकेको छैन यहाँ । आएर केही गरौं भन्दा पनि फन्ड हुँदैन, लोन पनि सजिलै पाइँदैन । बाबुआमालाई भन्यो भने ‘अझै कति लगानी गर्ने ?’ भन्छन् । अनि सस्तो श्रममा विदेश जानेबाहेक अर्को विकल्प हुँदैन ।
कसरी दिन सकिन्छ त युवालाई फन्ड ?
वित्तीय संस्थाहरुले अर्थ मन्त्रालय र नेपाल राष्ट्र बैंकको समन्वयमा प्रोजेक्ट फाइनान्सिङको नाममा लोन दिन सक्छन् । किस्ताबन्दीमा भए पनि लोन दिन सक्ने हो भने युवाले उद्यम गर्न सक्थे होलान् । परियोजनालाई नै धितो मानेर लोन दिने काम प्रोजेक्ट फाइनान्सिङ हो । युवाहरुको इनोभेटिभ आइडियालाई बैंकले धितो मानेर लोन दिनुपर्छ । प्रचुर व्यावसायिक सम्भावना भएर पनि बैंकले नपत्याएर थन्केका इनोभेटिभ आइडिया नेपालमा धेरै छन् । सुरुवात सरकारले नै गर्नुपर्छ । प्राइभेट सेक्टरले रिस्क लिँदैन, नाफा हुने भएमात्रै लगानी गर्छ । त्यसैले सरकारले रिस्क लिएरै सुरुवात गर्नुपर्छ ।
युवाहरूमा उद्यमशिलताको भावना कत्तिको देखिन्छ ?
विदेश गएर आएका युवाहरुमा उद्यमशिलताको सोच देखिन थालेको छ । विदेश जाने किन ? आफूलाई बेच्नमात्रै कि सीप र प्रविधि सिक्न ? यो महत्वपूर्ण कुरा हो । विशेषगरी कोरिया, इजरायल, जापान आदि देश गएर आएका युवाले यहाँ उद्यम गरिरहेका छन् । यो सकारात्मक संकेत हो । यहाँ लगानीको सुरक्षित वातावरण भए विदेशमा बसेकाहरु फर्केर आउँछन् ।
मेरा पनि थुप्रै साथी बिदेसिए । मलाई भने बिदेसिनु ठीक लागेन । आफ्नै देशमा केही गर्न सकिन्छ जस्तो लाग्यो । बैंकको जागिर छोडेर ०६६ सालमा ओमकार बैंकिङ टेनिङ इन्स्टिच्युट खोलें । ०६९ सालदेखि यसलाई विस्तार गर्दै लगियो ।
एकजना स्टाफबाट सुरु भएको कम्पनीमा अहिले ५० जनाले प्रत्यक्ष रोजगारी पाइरहेका छन् । ओमकार ग्रुप अफ कम्पनीजअन्तर्गत अहिले इन्भेस्टमेन्ट कम्पनी, आईटी स्टोर, कन्सल्ट्यान्सी, ट्राभल एन्ड टुर्सलगायत १० वटा कम्पनी छन् । उपत्यकाबाहिर नारायणगढ र झापामा पनि शाखा विस्तार भइसकेको छ । असारभित्रमा ललितपुरको कुमारीपाटी, भक्तपुर र नवलपरासीमा सेवा विस्तार गर्दैछौं ।
नारायणगढ र वीरगन्जमा राइस मिल, कपी उद्योग, स्कुल, मिनरल वाटर, डिस्टिलरी र पार्टी प्यालेस पाइपलाइनमा छन् । मेगा प्रोजेक्टको रूपमा ३ तारे होटल, हाइड्रोपावर र एयरलाइन्स चलाउने योजना छ ।
कृषि क्षेत्रमा पनि काम गर्ने सोच छ । विदेशमा भन्दा राम्रो कमाइ यही गर्न सकिन्छ व्यावसायिक कृषिमा लाग्ने हो भने । कम्पनीमा आर एन्ड डी डिपार्टमेन्ट स्थापना गरेर कृषिको सम्भाव्यता अध्ययन गर्दैछौं । विदेश जान लागेका र गइसकेका युवाको क्षमता हेरेर उनीहरुमाथि लगानी गर्ने सोच छ । विदेशबाट फर्केका युवालाई क्षमताअनुसार लगानी गरेर उद्यमशील बनाउन सकिन्छ ।
५ वर्षभित्रमा ५० वटा कम्पनी र ५० वटा शाखा विस्तार गरेर त्यसपछि अन्तर्राष्ट्रिय बजारमा जाने योजना छ । यो अवधिसम्ममा १ हजार जनाले प्रत्यक्ष रोजगारी पाउनेछन् ।
