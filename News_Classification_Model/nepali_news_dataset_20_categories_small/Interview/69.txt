
तराई मधेसमा शीतलहरको कहर सुरु भइसके पनि आन्दोलनको ताप भने सेलाएको छैन । केही कम हुँदै गएको आन्दोलनको ताप बढाउन संयुक्त लोकतान्त्रिक मधेसी मोर्चाले ११ दिने आन्दोलनको कार्यक्रम घोषणा गरिसकेको छ । प्रदेश सीमांकन र समानुपातिक समावेशी प्रतिनिधित्वको विषयमा भएका सहमतिहरू उल्लंघन भएको र सो विषय सम्बोधन गर्न सरकार उदासीन बनेको  मोर्चाको बुझाइ छ । भारत भ्रमणबाट मोर्चाका नेताहरू फर्किएपछि हुने वार्ता परिणाममुखी हुने अनुमान गरिए पनि वार्ताको वातावरण थप चिसिँदै गएको छ ।  सरकार र प्रमुख प्रतिपक्षी कांग्रेससँगका पछिल्ला वार्ताहरू विषयमै प्रवेश नगरेकोमा असन्तुस्ट मोर्चा आन्दोलन चर्काउने भन्दै  मधेस झर्ने बताउँदैछ । यता सत्तारूढ दल र प्रमुख प्रतिपक्षी कांग्रेस भने वार्ताबाट भागेर समाधान ननिस्कने भन्दै वार्ताबाटै समाधान खोज्न आग्रह गरिरहेका छन् ।
संसद्मा पेस भएको संविधान संशोधन विधेयकले मोर्चासँग वार्ताका लागि वातावरण बनाउने विश्वासमा छन् । कांग्रेस त मधेसमा जारी आन्दोलनको माग आफूले राखेको संशोधन प्रस्तावबाट पूरा हुने दाबी गरिरहेको छ । तर, मोर्चाले भने विधेयक निरर्थक रहेको भन्दै विरोधमा छ । साउन ३१ गतेदेखिको लगातार आन्दोलनको समाधान के हुनसक्छ ? सत्तारूढ दल एमाले, एमाओवादी, प्रमुख प्रतिपक्षी कांग्रेस र आन्दोलनरत मोर्चाका प्रतिनिधिहरूको विचार ः
प्रक्रिया नै नमान्ने हो भने समस्या समाधान हुँदैन
भीम आचार्यसचिव, एमाले
तराई–मधेसमा लामो समयदेखि चलिरहेको आन्दोलको अन्त्यका लागि संविधान संशोधन विधेयक संसद्मा पेस भइसकेको छ । विधेयक पेस भइसकेपछि मधेसी मोर्चाले सरकार र मुख्य दलहरूसँगको वार्ताको औचित्य छैन भन्नु दुखद् कुरा हो । संविधानको विषयमा ६÷७ वर्षदेखि विवाद हुँदै आएको छ । कुनै पनि विषयमा विवाद भइसकेपछि त्यसको अन्त्य गर्ने उत्तम विधि भनेको लोकतान्त्रिक विधि नै हो । संविधानका ९५ प्रतिशत कुराहरू सहमतिमै टुंगिएका हुन् । विवाद भएका कुराहरू पनि लोकतान्त्रिक विधि र प्रक्रियाका माध्यमबाट नै टुंग्याइनुपर्छ । कसैले पनि ‘मेरो गोरुको बाह्रै टक्का’ भन्ने हठ त्यागेर लचक भएर विवाद टुंग्याई समस्या समाधान गर्नु अहिलेको आवश्यकता हो । १० प्रतिशतले भनेको सबै कुरा मान्नुपर्ने, ९० प्रतिशतले भनेको चाहिँ केही नमान्ने भन्ने पनि हुन्छ ? लोकतान्त्रिक विधि र प्रक्रिया नै नमान्ने हो भने समस्या समाधान हुँदैन । समस्या समाधानका लागि कांग्रेस नेतृत्वको सरकारले दर्ता गराएको संशोधन विधेयक संसद्मा पेस भएको छ । यही विधेयकमार्फत समस्या समाधान गर्नुपर्छ । उक्त विधेयकमा भएका कमीकमजोरी र त्रुटि सच्चाएर मोर्चाका असहमतिलाई समेत छलफलका माध्यबाट विधेयकमा समावेश गरी संविधान संशोधन गर्न मुख्य दलहरू तयार छन् । समस्या समाधानका लागि मधेसी मोर्चालाई हामीले ३ महिना पर्खियौं । वार्तामा बोलाउँदा मोर्चाका नेता गैरजिम्मेवार तरिकाले कहिले लैनचौर त कहिले दिल्ली धाए । मधेसी दलहरूले देशलाई ठूलो समस्या धकेले र जनतालाई सास्तीसमेत दिए । लोकतान्त्रिक विधिबाट उनीहरूको समस्या समाधान गर्न खोज्दा उनीहरू नै मानिरहेका छैनन् । मधेसी मोर्चा लचक भएर छलफलमा आउनुपर्छ । मोर्चा, कांग्रेस र सरकारका बीचमा वार्ता र संवादका माध्यमबाट सहमति गरी संविधान संशोधन विधेयक पारित गर्नु आवश्यक छ ।
मधेसी मोर्चाले उठाउँदै आएको अर्को सीमांकनको मुद्दा पनि राजनीतिक सहमतिका आधारमा समाधान खोजिनुपर्छ । सीमांकनको समस्या सुल्झाउन हाम्रासामु ३ विकल्प छन् । पहिलो विकल्प संघीय आयोग बनाएर सबै पक्ष बसेर छलफल गरी सहमतिका आधारमा सीमांकन हेरफेर गर्ने हो । यो विकल्प पनि मोर्चालाई स्वीकार्य हुँदैन भने दोस्रो विकल्प पनि हाम्रासामु छ । उच्चस्तरीय राजनीतिक समिति बनाएर राजनीतिक सहमतिका आधारमा सीमांकन हेरफेर गर्न सकिन्छ । तेस्रो विकल्प उच्चस्तरीय संसदीय समिति बनाएर सीमांकन हेरफेर गर्न सकिन्छ । यी ३ विकल्पमा मधेसी मोर्चा सहमत हुनुपर्छ ।
वार्ताको औचित्य सकियो भन्नु मूर्खता
रामहरि खतिवडासांसद, नेपाली कांग्रेस
मधेसमा देखिएको समस्या समाधानका लागि अहिले संसद्मा संविधान संशोधन विधेयक पेस भइसकेको अवस्था छ, जसमा जनसंख्याका आधारमा निर्वाचन क्षेत्र निर्धारण गर्ने, समानुपातिक समावेशी प्रतिनिधित्वलगायतका कुरा समावेश छन् । मधेसी मोर्चाका अधिकांश माग विधेयकमा समावेश छन् । अझै विधेयकमा भएका त्रुटि सच्याउन र मोर्चाका असन्तुष्टिलाई समेत समेट्न संसद् बैठक सारेर छलफल गर्ने भनेका छौं । विधेयक संसद्मा पेस भएपछि मोर्चाका नेताहरुले वार्ताको औचित्य सकियो भनेका छन्, यो उनीहरूको मूर्खता हो । संशोधन विधेयकमा उनीहरूका माग सम्बोधन गर्ने बुँदाहरू समावेश हुँदाहुँदै र उनीहरूसँग छलफल गर्ने भन्दाभन्दै वार्ताको औचित्य सकियो भन्नुले मोर्चा आफैं मागमा स्पष्ट नभएको प्रष्ट हुन्छ । प्रदेशको सीमांकनलाई राजनीतिक समझदारीमा आयोग बनाएर टुंग्याउनुपर्छ । सीमांकन जस्तो कुरा गोजीबाट झिकेर दिने कुरा होइन । जुन क्षेत्रमा सीमांकनमा विवाद छ, त्यही क्षेत्रका नागरिकले जनमत संग्रहमार्फत टुंगो लगाउँछन् । हामीले यहाँ बसेर सीमांकन हेरफेर गर्दा एउटा आन्दोलनको अन्त्य भएर अर्को आन्दोलन सुरु हुन्छ ।
हाम्रो देशका समस्या समाधान हामी आफैंले गर्ने हो, विदेशीसामु हारगुहार गर्ने होइन । अहिलेको अवस्थालाई हेर्ने हो भने हारेकाहरूले जनमत भएकाहरूलाई लखेट्न खोजेजस्तो देखिन्छ । अत्यधिक बहुमतले पास गरेको संविधान र संविधान संशोधनमार्फत केही मुद्दा समाधान गर्न खोज्दा पनि मधेसी मोर्चा बाउँठिनु भनेको हारेकाले जितेकालाई तह लगाउन खोजेजस्तै हो । मधेसी जनताले अधिकार नपाएका होइनन्, त्यहाँका नेताले सत्ता नपाएका मात्र हुन् । अधिकार चाहिएको भए संसद्मा आवाज उठाउने हो कि नाकाबन्दी गर्ने ? अहिलेको समस्या मधेसी मोर्चाले वार्ता र संवादमार्फत हल गरी आफूलाई चित्त नबुझेको कुरा अर्को चुनावमा बहुमत ल्याएर संशोधन गरे भइगो नि ! त्यसैले मधेसी मोर्चा वार्ता र संवादका लागि तयार भएर सबै पक्षका बीचमा सहमतिका आधारमा निकास निकाल्न आवश्यक छ । नेपाली कांग्रेस यो समस्या समाधान गर्न तयार छ । कांग्रेसले महेश आचार्य र बिमलेन्द्र निधिलाई वार्ता टोलीमा पठाएको छ । संशोधन विधेयकमा छलफल गर्न, परिमार्जन गर्न पनि कांग्रेस तयार छ, त्यसका लागि मोर्चा र सरकार गम्भीर भई सघन संवादमा जुट्नुपर्छ । यो समस्या समाधानपछि संसद्भित्र र बाहिरका सबै पक्षसँग छलफल गरी देश निर्माणमा लाग्नु अहिलेको आवश्यकता हो ।
विधेयक ल्याएर समस्या बल्झाउने काम भयो
रामनरेश राय यादवनेता, तराई–मधेस सद्भावना पार्टी
मधेसमा जारी आन्दोलन माग पूरा नभएसम्म रोकिँदैन । हामीले आन्दोलनका पूर्वघोषित कार्यक्रम यथावत् राख्दै थप कार्यक्रम घोषणा गरेका छौं । पुस ५ देखि १५ गतेसम्मको कार्यक्रम घोषणा भइसकेको छ । हामी यसलाई थप सशक्त बनाउँछौं । हामीसँग आन्दोलनको अर्को कुनै विकल्प छैन ।
संविधानसभाबाट मधेसकेन्द्रित दलका भावनाविपरीत हतारमा संविधान पारित गरियो । संविधानका धारा पारित गर्दा प्रक्रिया उल्लंघन गरियो । विगतमा भएका सहमति कार्यान्वयन भएन । अन्तरिम संविधानमा भएका व्यवस्थाहरूसमेत हटाइए । यसप्रति हामीले विरोध जनाउँदै आएका छौं । सरकारले यसमा गम्भीरता देखाएको छैन । सरकार र प्रमुख प्रतिपक्षी कांग्रेससँग १५ पटकभन्दा बढी छलफल गरिसकेका छौं तर अवस्था उस्तै छ । यसबाट उहाँहरू वार्ताबाट समाधान खोज्न गम्भीर नभएको देखिन्छ । उहाँहरू मधेस आन्दोलनका माग सम्बोधनमा उदासीन देखिनुभएको छ । त्यही भएर हामीले आन्दोलनलाई सशक्त बनाउँदै छौं । आन्दोलन कमजोर भयो भन्ने हल्ला चलाइएको छ । त्यसमा कुनै सत्यता छैन । अहिले बाली भिœयाउने समय भएकाले मधेसका जनता त्यता व्यस्त छन् । अब पुनः आफ्ना माग पूरा गराउन मधेसका जनता आन्दोलनलाई सशक्त बनाउन जुटिसकेका छन् । अब फेरि आन्दोलन थप सशक्त हुनेछ ।
हामीले नेपाली कांग्रेसले व्यवस्थापिका–संसद्मा दर्ता गराएको संविधान संशोधन विधेयकको विरोध गरेका छौं । त्यो विधेयकले आन्दोलनले उठाएका माग सम्बोधन गर्दैन । विधेयक ल्याएर समस्या बल्झाउने काम भयो । त्यसैले विधेयक संसद्मा टेबल हुँदादेखि नै हामीले विरोध गर्दै आएका छौं, विरोध जारी रहनेछ । मानवीय दृष्टिकोणले भूकम्पपछिको पुनर्निर्माण कार्यका लागि सहज होस् भनेर पुनर्निर्माणसम्बन्धी विधेयक ल्याउँदा हामीले अवरोध नगर्ने निणय ग¥यौं । तर, संसद्मा हाम्रो विरोध हुँदाहुँदै लोकतान्त्रिक पद्धतिविपरीत संविधान संशोधन विधेयक ल्याएर संसदीय परम्परा मिच्ने काम भयो । यो लोकतन्त्रमाथिकै प्रहार हो ।
सत्तारुढ दल, प्रतिपक्षी दल कांग्रेस र सभामुख मिलेरै लोकतन्त्रमाथि प्रहार भएको छ । उहाँहरूले निरंकुशता लाद्ने प्रयास गर्नुभएको छ । २१औं शताब्दीका जनता निरंकुशता स्वीकार गर्दैनन् भन्ने बुझ्न जरुरी छ । विगतमा निरंकुशताविरुद्ध मधेसकै जनताको साथ लिएर उहाँहरू लड्नुभयो तर आज आफंै निरंकुशता लाद्न खोज्दै हुनुहुन्छ । मधेसका जनताले उहाँहरूको निरंकुशता स्वीकार गर्दैनन् ।
‘अभी नहीँ त कभी नहीँ’ भन्नेमा मधेसी जनता र हामी प्रस्ट छौं । हामीले कुनै नयाँ कुरा मागेका छैनौं । विगतमा भएका सहमति कार्यान्वयन गर्नुस् भनेका हौं । त्यसबाट कोही पनि भाग्न सक्दैन । आन्दोलनबाट हामी आफ्ना माग पूरा गराएरै छाड्नेछौं । मधेसी जनताको आन्दोलनले सरकार र प्रतिपक्षी कांग्रेसलाई माग पूरा गर्न बाध्य पार्नेछ । संसारमा जनता कहिले पनि हारेका छैनन् । अहिले पनि हार्ने छैनन् ।
मोर्चाका मागमा भारतले खेलिरहेका कारण समस्या
विश्वभक्त दुलाल ‘आहुति’नेता, एमाओवादी
सरकार संविधान संशोधनमार्फत तराई–मधेसका समस्या समाधान गर्न तयार छौं भन्छ । वार्ताका लागि मधेसी मोर्चाका नेताहरूलाई राजधानी बोलाइन्छ तर वार्ता विषयमै प्रवेश नगरी सकियो भन्छ सरकार । खासमा सरकार वार्ताको प्रारम्भिक विषयमै प्रवेश नगर्दा समस्या भएको हो । कम्तीमा आन्दोलनकारीका माग सम्बोधनका लागि विषयमा प्रवेश गरेपछि मात्र टुंगोमा पुग्ने÷नपुग्ने थाहा हुने थियो । मधेसीहरूको मुख्य माग समानुपातिक समावेशी, जनसंख्याका आधारमा निर्वाचन क्षेत्र निर्धारण र मधेसी तथा थारू समुदाय बाहुल्य क्षेत्रमा रहने गरी संघीयताको सीमांकन हुनुप¥यो भन्ने हो । केही नेताको व्यक्तिगत स्वार्थका कारण पश्चिमका कैलाली र कञ्चनपुर जिल्लालाई पहाडमा गाभिएको छ, जुन क्षेत्रमा अधिकांश थारू समुदायको बाहुल्य छ । थारू समुदाय भएका जनसंख्या एउटै क्षेत्रमा बस्न पाउनुप¥यो भन्ने हो । त्यसैगरी, पूर्वका मोरङ र सुनसरी जिल्लालाई २ नम्बर क्षेत्रमा राख्नुप¥यो भन्दै आएका छन् । वास्तवमा मोरङ र सुनसरी जिल्ला पनि २ नम्बर क्षेत्रमा राख्नुपर्ने मधेसी समुदायको माग वैज्ञानिक छ । किनभने, उक्त २ जिल्ला मधेसी समुदाय बाहुल्य छ, राखिदिए भइहाल्यो नि !
सरकारबाट मधेसमा वार्ताभन्दा दमन धेरै भयो, जसले गर्दा आन्दोलनको राप धेरै माथि गइसकेको छ । आन्दोलनका कारण ५० भन्दा धेरै जनाले ज्यान गुइसकेका छन् । आन्दोलनकारीलाई पनि जनतासमक्ष देखाउने केही न केही आधार त हुनुप¥यो । तर, सरकार वार्ताका नाममा विषयमै प्रवेश गरेको छैन । अर्को कुरा, मधेसी मोर्चाका मागमा भारतले खेलिरहेकाले पनि समस्या छ, जसले गर्दा मोर्चालाई आफ्ना माग पूरा गराउन गाहो भइरहेको छ । मोर्चाले मात्र संघर्ष गरिरहेको भए यस्तो हुँदैनथ्यो होला । आन्दोलनकारीलाई ‘फेस सेभिङ’ पनि चाहिएको छ ।
