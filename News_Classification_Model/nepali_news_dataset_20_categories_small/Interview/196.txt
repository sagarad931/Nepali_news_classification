
भाष्करराज राजकर्णिकार
पूर्ववरिष्ठ उपाध्यक्ष, नेपाल उद्योग वाणिज्य महासंघ
विज्ञापन एजेन्सीबाट व्यावसायिक यात्रामा प्रवेश गरेका भाष्करराज राजकर्णिकार नेपाल उद्योग वाणिज्य महासंघका पूर्ववरिष्ठ उपाध्यक्ष हुन् । प्रडक्सन हाउस, रिसोर्ट, कल्चरल कनेक्टिभिटी सेन्टर, पर्यटनलगायतका सञ्चार क्षेत्रमा समेत उनको आवद्धता छ । नेपाल विज्ञापन संघ (आन) का पूर्वअध्यक्षसमेत रहेका राजकर्णिकारको लामो अनुभव सञ्चार क्षेत्रमा छ । एभिन्यूज टेलिभिजनका कार्यकारी अध्यक्षसमेत रहेका उनी आफूलाई खुलेर मिडिया उद्यमी भन्न रुचाउँछन् । महासंघमा सदस्यबाट प्रवेश गरेका उनी औद्योगिक सुरक्षा बल समिति, प्रदर्शनी समिति सभापति, वस्तुगत उपाध्यक्ष हुँदै वरिष्ठ उपाध्यक्षसमेत भइसकेका छन् । उनै राजकर्णिकारसँग विज्ञापनको पछिल्लो अवस्था, सञ्चार उद्योग, महासंघभित्रका गुट–उपगुट तथा उत्पादनमूलक उद्योगका सम्बन्धमा कारोबारकर्मी सरस्वती ढकाल र किरण आचार्यले गरेको कुराकानी :
भूकम्प र नाकाबन्दीले नेपालको विज्ञापन बजार ओरालो लागेको छ, यस्तो अवस्थामा नेपाली सञ्चार उद्योग कसरी सञ्चालन भएका छन् ?
विज्ञापन भनेको देशको आर्थिक स्थितिको प्रतिविम्ब हो । देशको अर्थतन्त्र जस्तो हुन्छ, विज्ञापन पनि त्यस्तै हुने हो । अझ भनुँ, नेपालको उद्योग वाणिज्य जस्तो छ विज्ञापन पनि त्यस्तै नै छ । भूकम्प र नाकाबन्दीले विज्ञापनको बजार घटेर झन्डै ३० प्रतिशतमा सीमित भएको हो । तर, अहिले केही सुधार हँदै आएको छ । नेपालका सबै सञ्चार माध्ययमहरू राष्ट्रिय दैनिक, मासिक, अनलाइन, रेडियो, टेलिभिजनको मुख्य आम्दानीको स्रोत विज्ञापन नै हो ।
कुनै पनि हाउस पत्रिका बेचेर खर्च धान्न सक्ने स्थितिमा छैनन् । अझ टेलिभिजन र रेडियोको त कुरै भएन । कुनै पनि सञ्चार माध्यमको सम्पादकीय स्वतन्त्रता आर्थिक स्रोतसँग जोडिएको हुन्छ । विज्ञापन नै मिडियाको एउटा मूल स्रोत भएकाले मिडिया हाउस नै आत्मनिर्भर नहँुदा उनीहरूले पत्रकारलाई आत्मनिर्भर बनाउन सक्दैनन् । त्यसैले आर्थिक रूपमा आत्मनिर्भर नभएको पत्रकारले समाचारमा कतिसम्मको निष्पक्ष दिन सक्छ ? त्यस कारण पनि नीति आवश्यक भएको हो । नेपालमा वार्षिक पाँच सय करोडको विज्ञापन कारोबार हुन्छ । यति ठूलो करोबार हुने विज्ञापन क्षेत्रमा हालसम्म कुनै पनि राष्ट्रिय नीति बनेको छैन । निरन्तररूपमा विज्ञापन नीतिको कुरा उठ्दा पनि अहिलेसम्म बन्न सकेको छैन । समयअनुसार नीति नियम परिर्वतन हुन सकेको छैन ।
विज्ञापनसम्बन्धी राष्ट्रिय नीति निर्माण हुन सकेको छैन । बजार वा उपभोक्ताका लागि भनेर विज्ञापन बनाउनु पथ्र्यो, त्यो हुन सकेको छैन । हाम्रो बजारमा भारतीय विज्ञापनको बाहुल्य छ भने यहाँ अनिवार्य रूपमा विज्ञापन प्रसारण गर्ने नीति त आउनु प¥यो । विज्ञापन खर्चमा कर नलाग्ने र यसलाई आम्दानीका रूपमा मात्र नहेर्ने हो भने यो व्यवसाय फस्टाउन सक्छ । सबै मिडियाले आफूलाई नम्बर १ भन्छन्, तर खै त अनुगमन ? यसले विज्ञापन दिनेलाई असर गरेको छ । विज्ञापन पेशा भनेको सिर्जनशील पेशा हो । विज्ञापन पनि सेवा उद्योग हो यसमा अरु क्षेत्रको तुलनामा बढी व्यावसायिकता आवश्यक पर्छ । विज्ञापनले देशलाई नै ब्राडिङ गर्न सकिन्छ तर हामीले त्यो गर्न सकेका छैनौं ।
आचारसंहिता बिनै चलेको विज्ञापन बजारमा राष्ट्रिय विज्ञापन नीति त धेरै टाढाको कुरा भएन र ?
आचारसंहिताका सम्बन्धमा मेरो छुट्टै धारणा छ । जस्तो मन्दिरमा बसेर बियर, चुरोट खाएको विज्ञापन गर्नु हुँदैन भन्ने कुरा सिकाइरहनु पर्दैन । आचारसंहिता भनेको नैतिक शिक्षा हो । अनावश्यक रूपमा महिलाको सौन्दर्य प्रदर्शन गर्नु हँुदैन । यी कुरा त विज्ञापन दिने व्यवसायीले नै बुझ्नुपर्ने हो ।
भाषागत रूपमा अंग्रेजी र नेपाली मिसाएर बोल्नु हुँदैन । देश, संस्कृति र जीवन शैलीमा नकारात्मक परिर्वतन गर्ने वा दुई देशबीचको सम्बन्ध बिगार्ने जस्ता विज्ञापन प्रयोग गर्न पाइदैन । आचारसंहिता भनेको यही नै हो । आचारसंहितामा अलि फरक तरिकाले सोच्नुपर्ने समय आएको छ ।
तपाईं त उद्योग वाणिज्य महासंघको पनि नेतृत्व तहमा पुगिसक्नुभएको छ, सरकारले ल्याएको आर्थिक वर्ष २०७३÷७४ को बजेटबाट निजी क्षेत्र सन्तुष्ट छ ?
आगामी आर्थिक वर्षको बजेटका विषयमा जसरी बजारमा हल्ला गरिएको छ, त्यो हल्ला गरे जस्तो ठूलो आकारको होइन । यो सामान्य बजेट हो । जहाँ प्याकेजिङ असाध्यै राम्रो छ । तर यो बजेटको संरचनात्मक त्रुटि सबैभन्दा ठूलो दुर्गुण हो । यो बजेटले समग्रमा नेपाली नागरिकलाई के दिन्छ ? आम नागरिकको जीवनयापनमा परिवर्तन गर्छ गर्दैन यो ठूलो कुरा हो । आर्थिक वृद्घि गर्छ गर्दैन भन्ने कुरा महत्वपूर्ण हो ।
२०४७ सालपछि खुल्ला बजारमुखी अर्थतन्त्रमा गएकाले निजी लगानी सञ्चार, स्वास्थ्य, शिक्षालगायतका ठाउँमा भए । ती लगानीका केही कमीकमजोरी त होलान्, तर तल्लो तहसम्म सकारात्मक प्रभाव त प¥यो नि । आर्थिक वर्षको बजेटले मानिसको जीवनयापनको शैलीमा परिवर्तन गर्छ कि गर्दैन भन्ने कुरा महत्वपूर्ण हो । यो बजेटमा उत्पादकत्व बढ्न सक्ने कुनै ग्यारेन्टि छैन । देशमा उत्पादनशीलता बढाउने सम्बन्धमा बजेटले सम्बोधन गर्न नसक्नु आफैंमा विडम्बना हो । निजी, सहकारी र सार्वजनिक क्षेत्र गरी तीन खम्बे अर्थतन्त्रलाई अगाडि ल्यायौं । मिश्रित अर्थतन्त्रमा गयौं । यो राजनीतिक आधारमा एक रातमा भएको सहमति हो ।
यो बजेट वितरणमुखी छ । वृद्धवृद्धा, अपांग र दुर्गम क्षेत्रको संरक्षण राज्यले गुर्नपर्छ । तर, यो संरक्षणका लागि राजस्वको स्रोत के त ? विकास बजेट घटेको छ, कर्मचारीको तलब बढाउँदा उनीहरूको कार्यक्षमता बढ्न त सक्दैन । खर्च गर्न सक्ने क्षमता बढाउनुपर्छ । उद्योग व्यवसायका लागि केही आएको छैन । सरकार तीन खम्बे अर्थनीतिमा छ, यो कहिलकाँही नियन्त्रित देखिन्छ । सरकारले बफर जोन बनाउने हो, मागभन्दा धेरै सामान बजारमा भएपछि त मूल्य आफैं घट्छ । सरकारले अनुगमनमा लगानी गनुपर्छ । बजेट पूर्ण खराब भने छैन, तर आम नागरिकको जीवनलाई परिवर्तन गर्न सक्ने पनि देखिन्न । निजी क्षेत्र प्रोत्साहित हुने अवस्था पनि छैन भने उत्पादनमूलक उद्योगलाई बजेटले छोएको छैन ।
एकातिर व्यापार घाटा बढ्दै गएको छ र हाम्रा उत्पादनमूलक उद्योग बन्द हुने क्रम बढेको छ । नेपालमा उत्पादनमूलक उद्योग बढाउनका लागि के कस्ता रणनीति आवश्यकता पर्छ ?
सबभन्दा पहिले उद्योग खोल्नु भनेको अहिले अपराध जस्तै भएको छ । उत्पादकको लागत नै बढेको अवस्था छ । बजारमा दुई रुपैयाँ भाउ बढायो भने कालोबजारी भनिन्छ । उत्पादन खर्च बढी छ । पहिलो सर्त ऊर्जा हो । तर ८ घण्टा मात्रै उर्जा दिन सक्ने अवस्थामा सरकार छ । विद्युत् हुँदा एक युनिटको ८/१० रुपैयाँ पर्छ भने विद्युत् नहँदा ब्याकप चलायो भने एक युनिटको २५ रुपैयाँ पर्छ । दोस्रो कुरा एकातिर श्रमिकले काम नपाएर विदेशिनु परेको अवस्था छ भने अर्कोतिर यहाँ भएका श्रमिकलाई काम दिन पनि नसकेको अवस्था छ । यो उद्योग र श्रम संगठनबीचको समस्या होइन यो त उद्योगभित्र श्रम संगठनले गरेको राजनीतिले नित्याएको समस्या हो ।
प्रत्येक राजनीतिक दलका एक एक वटा संगठन हुन्छन् । राजनीतिक दल छुट्दा श्रमिकहरू पनि उसको अंश छुट्टिएजस्तो छुट्टिन्छन् । एउटै उद्योगमा विभिन्न किसिमका राजनीतिक दलका संगठन हुने भएकाले उद्योगीलाई एउटा श्रम संगठनको मागलाई पूरा ग¥यो भने अर्को संगठनका ब्यक्ति रिसाउने कारणले उद्योग धरासायी हुने गरेको हो । अहिले श्रममा समस्या छ । अर्काे कच्चा पदार्थमा पनि नेपाली उत्पादनमूलक उद्योगको समस्याको रूपमा देखा परेको छ । हाम्रो भन्सार नीति स्पस्ट छैन । जस्तै भारतबाट आउने गरेका विभिन्न प्रकारका बिस्कुटमा लेखेको मूल्यका आधारमा कर नउठाई किलोको आधारमा कर लगाउँछ । जसले गर्दा विदेशबाट आएका उत्पादनसँग स्वदेशी वस्तुले प्रतिस्पर्धा गर्न सक्दैन ।
यस्ता खालका नीतिले उत्पादनमूलक उद्योगलाई निरुत्साहित गराउँछ । सरकारले रोजगारी अभिवृद्घिलाई पहिलो प्राथमिकतामा राख्नुपर्छ । कुनै पनि देश जनताको श्रम बेचेर धनी भएको छैन । रेमिट्यान्स नराम्रो होइन, तर यसलाई स्थायी आम्दानी मान्न हुन्न । सरकारले वार्षिक ५ लाखलाई रोजगारी बढाउन सक्नुपर्छ । छिमेकी मुलुकमा उद्योग खोल्छु भनेमा जुन ठाउँ चाहिन्छ त्यही उपलब्ध हुन्छ । तर नेपालमा त्यस्तो व्यवस्था छैन । हामीकहाँ सबैभन्दा ठूलो समस्या जग्गा प्राप्ति नै हो । उद्योगमैत्री ऐन नियम नहुँदा समस्या पर्ने गरेको छ ।
उद्योग व्यवसायसँग सम्बन्धित ऐन संशोधन हुन सकिरहेका छैनन्, निजी क्षेत्रको यसमा कुनै भूमिका हुन्न ?
एक देशकदेखि औद्योगिक नीति परिमार्जन हुन सकेको छैन । बाफिया, प्रविधि हस्तान्तरण ऐनलगायतका १ दर्जन ऐन पास भएका छैनन् । आश्चर्यको कुरा राजस्व बढाउने नीति भएमा तुरुन्तै पास हुन्छ तर उद्योग विकासका लागि आवश्यक नीति वर्षाैं पास हुन्नन् । दशकौंदेखि उद्योग व्यवसायसँग सम्बन्धित ऐन नियम सरकारको प्राथमिकतामा परेका छैनन् । सरकाले ऐन कानुन बनाउने प्रतिबद्धता पूरा गर्नुपर्छ । सरकारले प्रतिबद्धता पूरा नगरेको अवस्थामा अहिले नकारात्मक प्रभाव देखिएको छ ।
कुरा अब निजी क्षेत्रको आयो । हामी अहिले केही विभाजित जस्तै छौं । जो नेतृत्वमा बस्छ उसले आफ्नो व्यक्तिगत व्यवसायलाई बिर्सनुपर्छ । अहिले निजी क्षेत्रको अस्तित्व के हो भनेर खोज्ने समय आएको छ । सरकारले सहभागिता खोजेको हो कि साझेदारी खोज्ने हो ? सहभागिता हो भने अहिले भएकै छ तर साझेदारी नभएसम्म आर्थिक विकास हुँदैन । राज्यले निजी क्षेत्रलाई सहभागी, साझेदारी वा नेतृत्वमा लैजाने भन्ने निर्णय गर्नुपर्छ । उद्योग वाणिज्य महासंघ निजी क्षेत्रको संस्था र सरकारको संरचना हो ।
चुनावी वर्षमा महासंघभित्र चरम गुटबन्दी हुन्छ भनिन्छ, यो वर्ष पनि त्यस्तै गुटबन्दी दोहोरिने हो ? 
एउटा व्यक्तिमा आकांक्षा हुन सक्छन् । महासंघमा दिएको योगदानका आधारमा आफू अध्यक्ष हुन पाउने दाबी सामान्य हो । निजी क्षेत्रको भूमिका सशक्त र अनुभवी हुनुपर्छ । अहिलेको समस्या भनेको निजी क्षेत्र अनुभवी र सशक्त हुन नसक्नु नै हो । महासंघ मैले मात्रै चलाइराखेको छु भन्ने भ्रम कसैमा हुनु हुँदैन । निजी क्षेत्रमा यो समस्या कहालीलाग्दो नै छ । यसरी नै अगाडि बढ्ने हो भने निजी तथा सरकारी क्षेत्रलाई पनि फाइदा पुग्दैन ।
उद्योग वाणिज्य महासंघ भनेको व्यवसायीहरूको मात्र संगठन होइन, यसले उद्योग व्यवसायीको मात्र हित गर्दैन । व्यवसायीहरूको मात्र संगठन हो भन्ने सोेच राखिएमा निजी क्षेत्र कमजोर हुन्छ । यो संस्था समग्र सामाजिक आर्थिक विकास गर्ने संगठन हो । यस्ता खालका समस्या उद्योग वाणिज्य महासंघमा आबद्घ साथीहरूले बुझ्न नसकेकै हो । उद्योग वाणिज्य महासंघले हरेक व्यापारीले गरेको काम राम्रो भन्नुपर्छ भन्ने छैन । त्यसको छानबिन गरी सत्यतथ्य केलाएर मात्र समर्थन र विरोध गर्नुपर्छ । आँखा चिल्लेर राम्रो÷नराम्रो भन्नु हुँदैन ।
उद्योग वाणिज्य महासंघको आगामी निर्वाचनमा तपाईंको तयारी के छ ?
यसपल्ट मेरो पालो पनि हो र संगठनमा धेरै वर्षको लगानी गरेका कारणले पनि धेरै साथीहरूले नेतृत्वमा जान सल्लाह दिइरहनुभएको छ । म त्यसका लागि पूर्ण तयारीमा छु । अब आउने महासंघको नेतृत्व सशक्त र बुलन्द हुनुपर्छ भन्ने मेरो मान्यता हो । महासंघ आफ्ना उद्योगीको पक्षमा मात्र बोल्ने होइन, गुण र दोषका आधारमा बोल्न सक्नुपर्छ । निजी क्षेत्रको सशक्तीकरण मेरो एजेन्डा थियो । हामीले महासंघको ५०औँ वर्ष मनाउन बिस्र्यौं । निजी क्षेत्रको ठूलो संस्थाले यति ठूलो गल्ती अब गर्नुहुँदैन । महासंघलाई विधिसंगत रूपमा लैजान मेरो धेरै योगदानको आवश्यक छ ।
उद्योग वाणिज्य महासंघको अध्यक्षमा उद्योग भएका व्यक्ति मात्र उठ्न पाउने व्यवस्था थियो, तर अहिले सरकारले सञ्चार क्षेत्रलाई पनि सेवा उद्योगका रूपमा व्याख्या गरेको छ । यसले तपाईंलाई सहज भएको हो ?
हो, सरकारले अहिले सञ्चारलाई उद्योग मानेको छ । म सञ्चारमा मात्र केन्द्रित छैन । रिसोर्ट, पर्यटन, हाइड्रोदेखि धेरै क्षेत्रमा म आबद्ध छु । मैले जग्गा, सिमेन्ट र अरु उद्यम गर्न नजानेर त सञ्चार उद्यम गरेको होइन । यो क्षेत्र अरु जस्तो सामान्य होइन । सञ्चार क्षेत्र बौद्धिक क्षेत्र हो । यो क्षेत्र उन्नत हुन सकेन त्यो आफ्नो ठाउँको कुरा हो । मैले यहाँ लगानी गरेको छु भनेर भन्दै हिँड्ने पनि त होइन । मेरो पहिचान भनेको सञ्चार उद्यम नै हो । न्यूज रुम जस्तो उन्नत क्षेत्र अरु ठाउँ छैन । पत्रकार र लगानीकर्तामा फरक छ । त्यसलाई छुट्याउनुपर्छ ।
महासंघको विधान संशोधनले संगठनभित्र विवाद सिर्जना गरेको हो ?
कुनै पनि संघसंस्थाको विधान समयअनुसार परिवर्तन र परिमार्जन हुनुपर्छ । त्यसमा कुनै विवादै छैन । तर अहिलेको विधान संशोधन प्रस्तावमा वरिष्ठ उपाध्यक्ष अर्को कार्यकालमा स्वतः अध्यक्ष्य हुने व्यवस्था गरिएको छ । यो विषय कति गहन छ भने उद्योग वाणिज्य महासंघको संरचना नै परिवर्तन गर्छ ।
महासंघलाई प्रादेशिक संरचना लैजाने परिकल्पना विधानमा संशोधनमा गरिएको छ । जबकि यो कुरा राज्यले समेत टुंगो लगाएको छैन । निर्वाचन वर्षमा विधान संशोधन हुन्न । संशोधन प्रस्तावमा नगर, जिल्ला उद्योग वाणिज्य संघको अधिकार कटौटी गरिएको छ । विशेष गरेर नगर जिल्लामा अधिकार काटिन्छ । २ वटा उपाध्यक्षको अधिकार कटौती हुन्छ । 