
राम गुरुङ (सह–प्राध्यापक, त्रिभुवन विश्वविद्यालय)
मुलुकले २ वटा संविधानसभाको चुनाव बेहोर्यो । नयाँ संविधान जारी भयो तर संकट गहिरिँदै गएको छ । सतहमा हेर्दा राजनीतिक अन्तरविरोध र नेतृत्वको असफलताले संकट गहिरिँदै गएजस्तो देखिए पनि विद्यमान सामाजिक, आर्थिक, राजनीतिक दृष्टिकोणबाट सूक्ष्म र बृहत् किसिमले विश्लेषण नगर्दा समस्याको जडबारे अन्योल देखिन्छ । समाजका हरेक आयामलाई मिहीन ढंगले बुझेका प्राज्ञिक वर्ग पनि विभाजित देखिन्छन् । सतही विश्लेषण गर्ने राजनीतिक कार्यकर्तामा जति विभाजन छ, त्यति नै प्राज्ञिक वर्ग पनि यसमा विभाजित छन् । एकथरी प्रज्ञिकहरू नेपाली समाजको अन्तरविरोधको जड जात, क्षेत्र, भाषा, संस्कृतिमा देख्छन् । अर्काथरी भने समस्याको जड आर्थिक र समाजको उत्पादन प्रणालीमा देख्छन् । त्रिचन्द्र क्याम्पसका सहप्राध्यापक राम गुरुङ पनि नेपाली समाजको समग्र समस्याको जड आर्थिक र सामाजिक उत्पादन सम्बन्धमा भएको ठोकुवा गर्छन् । जातीय, क्षेत्रीय, भाषिक, लैंगिक समस्याको मुख्य कारण आर्थिक नै भएको बताउने गुरुङ नर्वेको ओस्लो विश्वविद्यालयबाट समाजशास्त्रमा विद्यावारिधी गर्दै छन् । नेपालको राजनीतिक, सामाजिक र सांस्कृतिक अन्तरविरोध र त्यसको हलबारे कारोबारकर्मी रञ्जित तामाङले उनीसँग गरेको कुराकानीको अंश :
अहिलेको राजनीतिक गतिरोध पहिचानको सेरोफेरोमा घुमिरहेको छ । पहिचानको दृष्टिकोणले वर्तमान सामाजिक चरित्र कस्तो छ ?
वर्तमान नेपाली समाजलाई तीन खण्डमा विभाजन गरेर हेर्नुपर्छ । पहिलो, ०४६ सालअघि, जुनबेला समाजले सामान्तवादी चरित्र गुमाइरहेको र पुँजीवादी चरित्र ग्रहण गरिरहेको थियो । खासगरी, जातीय संरचनाको दृष्टिमा त्यहीबेला शिक्षा सबैको पहुँचमा पुग्न थालेको थियो । नेपालको शिक्षा पश्चिमा देशहरूबाट प्रभावित छ । पश्चिमी मोडलको शिक्षा व्यक्तिवादी स्वतन्त्रतामा केन्द्रित छ । यसले गर्दा सामूहिकतामा चलिरहेको हाम्रो समाज व्यक्तिमुखी बन्दै गयो । यो पञ्चायती व्यवस्थाको उत्तरार्धतिरको कुरा थियो ।
०४६ सालपछि दलीय प्रतिस्पर्धाको राजनीति सुरु भयो । जनजीविका र उत्पादनसँग सम्बन्धित वर्गीय मुद्दा प्रतिस्पर्धात्मक राजनीतिका लागि अपुग भयो । त्यसपछि, राजनीतिक शक्तिहरूले आफ्नो वर्चस्व स्थापित गराउन वा कायम राख्न जातीय, क्षेत्रीय, भाषिक, धार्मिक मुद्दालाई बोक्न थाले । ०४६ सालअघि यी मुद्दालाई राजनीतिक शक्तिहरूले बोकेका थिएनन् ।
०४६ पछि फरक धर्म, जाति, क्षेत्र, समुदायका मान्छेबीच तीव्र घुलमिल हुन थाल्यो । सामन्तवादी व्यवस्थामा घुलमिल सम्भव थिएन । यसरी घुलमिल हुनुमा पुँजीवादी व्यवस्थाको देन थियो । पुँजीवादी व्यवस्थाले अवसरको खोजी गर्ने मौका दियो । अवसरको खोजी गर्नेक्रममा मान्छेहरू थातथलो छाडेर अन्यत्र निस्किन थाले, उनीहरू आपसमा निर्भर हुनुपर्ने बाध्यता आयो । एकअर्काबीचको निर्भरताले भिन्न समुदाय, वर्ग, जाति र क्षेत्रका मान्छेहरू घुलमिल हुन थाले । त्यस समयमा भएको सञ्चारको विकासले पनि फरक जाति, धर्म र समुदायका मान्छेबीचको दूरीलाई घटाउन मद्दत ग¥यो ।
दुर्भाग्य भन्नुपर्छ ! ०४६ को परिवर्तनपछि पनि मुलुकको आर्थिक विकासको ढाँचा कोर्न राजनीतिक शक्तिहरू असफल भए । त्यही असफलताको जगमा माओवादी विद्रोह सुरु भयो । जनजीविका र आर्थिक उत्पादन सम्बन्धमा आधारित वर्गीय मुद्दालाई वैचारिक केन्द्रविन्दु मानेर माओवादी विद्रोह प्रारम्भ भएको थियो तर वर्गीय मुद्दाले मात्रै विद्रोह अघि नबढेपछि माओवादी जातीय र क्षेत्रीय मुद्दामा प्रवेश ग¥यो । त्यसपछि विद्रोहले उचाइ लियो ।
तेस्रो खण्ड अर्थात् ०६२÷६३ पछि माओवादी विद्रोह अवतरण भयो । तर, पुँजीवादी व्यवस्थाले घुलमिल गराएको समाजलाई माओवादीको जातीय र क्षेत्रीय एजेन्डाले फेरि विभाजित गरायो । जातीय र क्षेत्रीय मुद्दाले समाज घुलमिल हुने प्रक्रियामा भाँजो हाल्यो । एक जातिको अनुपस्थितिमा अर्को जाति टिक्नै नसक्ने अवस्थामा माओवादी एजेन्डाले दरार पैदा गरिदियो र स्वयं पहिचानको मुद्दालाई नै विकृत बनायो । अन्ततः पहिचानको मुद्दालाई जसले जसरी व्याख्या गरे पनि हुने, जे बोल्दा पनि हुने अवस्था आयो ।
हाम्रो समाजको गतिशील चरित्रले जातजाति र क्षेत्रहरूबीचको दूरी घटाउँदै लैजान खोजेको छ तर राजनीतिक क्रियाकलापले दूरी बढाउँदै गएको छ ।
यसो भए पहिचानको मुद्दा त्यति गौण विषय हो र !
होइन । महत्वपूर्ण छ । समाजको चरित्र गतिशील छ, त्यही भएर समाज बदलिरहन्छ । पहिचानको मुद्दालाई समाजको गतिशील चरित्रसँग मेल खाने किसिमले डो¥याउनुपर्छ तर व्याख्या गलत भइदियो । आफूलाई पहिचानवादी दाबी गर्नेहरूले जे बोले पनि पहिचानको कुरा हो भन्ने मान्यता स्थापित भयो । अझ राजनीतिक स्वार्थानुकूल जातीय र क्षेत्रीय पहिचानको व्याख्या भइदियो । खासगरी, जातीय पहिचानको मुद्दालाई हल्कामात्रै होइन कि विवदास्पद नै बनाइयो । जस्तो, माओवादी हेडक्वार्टरले कैलाली र कञ्चनपुरलाई थरुहटमा राख्नुपर्छ भन्ने तर माओवादीकै स्थानीय नेताहरू अखण्ड सुदूरपश्चिम भन्ने । पहिचानका नाममा एउटै पार्टीभित्र यस्ता अन्तरविरोध कयौंं छन् ।
यो बिल्कुल राजनीतिक दाउपेचमात्रै हो । यस्ता कुराले न जातीय र क्षेत्रीय पहिचानलाई टेवा दिन्छ न त आर्थिक र सामाजिक समस्या हल गर्छ । अझ यो निजी स्वार्थ, निजी भविष्य र निजी प्रतिष्ठामा आधारित छ । मेरो क्षेत्र अर्को प्रान्तमा प¥यो भने मेरो वर्चस्व गुम्छ भन्ने स्वार्थबाट प्रेरित भएर यस्ता कुरा गरिएका हुन् ।
माओवादीले केन्द्रीय र क्षेत्रीय स्वार्थलाई एकरूपता दिन नसक्दा समाजमा अन्तरविरोध त आयो नै ऊ आफैं पनि समस्यामा फस्यो । हेडक्वार्टरले एकथोक र क्षेत्रीय नेताले अर्को थोक बोल्दा उसको राजनीतिक चरित्रमा विरोधाभाष देखियो । दोस्रो संविधानसभा निर्वाचनमा एमाओवादीले जुन हार बेहो¥यो, त्यसका विविध कारण होलान् तर त्यसमध्ये एउटा कारण यो पनि हो ।
जातीय र क्षेत्रीय पहिचानलाई आफ्नो स्वार्थानुकूल व्याख्या गर्ने कुनै राजनीतिक शक्ति छ भने त्यो माओवादी नै हो । जातीय र क्षेत्रीय पहिचानलाई दलीय स्वार्थानुकुलमात्रै नभई गुटैपिच्छे आफूखुसी व्याख्या गर्न थालियो । शान्तिपूर्ण राजनीतिमा अवतरण भएको छोटो अवधिमा यत्रो टुटफुट हुनुको कारण पनि यही हो । विचारमा एकरूपता नभएपछि पार्टी फुट्नु स्वाभाविक हो ।
एकातिर समाज तीव्र घुलमिल भइरहँदा अर्कोतिर आदिवासी जनजाति, मधेसी र पिछडिएका खस आर्यको पहिचानको मुद्दा पनि सशक्त ढंगले उठिरहेका छन् । विपरीतजस्तो देखिने सामाजिक अवस्थाहरू एकअर्काका सहयोगी हुन् कि अन्तरविरोधी ?
संसारको कुनै पनि शक्तिसँग समाजको गतिशीलतालाई रोक्ने सामथ्र्य छैन । जस्तो, अन्तरजातीय विवाह गरे जातीय हैसियत गिर्छ भन्ने कुरा पुस्तौंदेखिको मान्यता हो । खै त ! अन्तरजातीय विवाह कतै रोकिएको छैन । झन् बढिरहेकै देखिन्छ । बाहुनले यो गर्न हुन्छ र त्यो हुँदैन भन्ने कडाखालका मूल्य मान्यता छन् तर पुराना मूल्य मान्यता नाघेर कोही अघि बढेको छ भने त्यो बाहुन नै हो । यद्यपि, समयको गतिलाई रोकेर, गिज्याएर फाइदा लिन राजनीतिक, धार्मिक, क्षेत्रीय, जातीय संगठनहरू उद्दत् देखिन्छन् । समयको गति यति बलवान छ कि त्यसले आफ्नो गतिविपरीत खडा हुने जो–कोहीलाई बगाउने सामथ्र्य राख्छ । मैले अघि पनि भनिसकें समयको गतिशीलतासँग मिल्दोजुल्दो किसिमले अघि नबढाइ पहिचानको मुद्दा स्थापित हुँदैन ।
गतिशीलताका नाममा पहिचानलाई बेवास्ता गर्न मिल्छ र !
पहिचान केही होइन भनेर मैले भनिनँ । तर, अधिकारका मुद्दाहरूलाई स्थापित गराउनेभन्दा पनि भावनामा बहकिने काम भयो । भावनाले जितेर व्यावहारिक पक्ष ओझेलमा पर्दा पहिचानजन्य समस्या जहाँको तहीँ रहे । अहिलेको अवस्थामा सांस्कृतिक, जातीय र क्षेत्रीय भावनाले काम गर्दैन । समस्या आर्थिक संरचनामा छ । अवसरको बाँडफाँडमा छ । अनि मुद्दा भावनात्मक छ । समस्याको जड यहीँनेर छ । पहिचानको कुरा त ग¥यौं तर हामीले लिम्बुवान, तमुवान, ताम्सालिङ, थरुहट दाबी गरेका ठाउँका वास्तविक जनताले चाँही के पाउने भन्ने अन्योल छ । ठोस योजना कसैले ल्याएका छैनन् ।
बरु ‘हुँदा खाने’ वर्गलाई भावनात्मक कुरा गरेर त्यही जातका एलिटहरूले फाइदा लिन खोजेको अहिलेको वास्तविकता हो । मधेसमा यसको पुष्टि भइसक्यो । मधेसवादी दलहरूले भावनात्मक कुरा गरेर अघिल्लो संविधानसभामा ठूलो सिट संख्या हात पारे । शक्तिमा उदाएपछि सत्तारोहणमा मात्रै केन्द्रित भए ।
आफूलाई प्राथमिकताको केन्द्रमा राखेर कुरा गर्नु मानवीय चरित्र हो । एलिटले पनि आफूअनुकूल कुरा गर्नु सामान्य हो । वास्तविक समस्या एकातिर हुन्छ, व्याख्याचाहिँ एलिटहरूले गर्छन् । मधेसी र जनजातिको हकमा यही भयो । मधेसमा उत्पीडन छ, भेद्भाव छ, आर्थिक सशक्तीकरण छैन, विकासमा पछौटेपन छ । तर, मधेसको त्यो मुद्दाचाहिँ सत्तारोहणका लागि मात्रै उपयोग भयो, समाज अघि बढाउन होइन । जनजातिमा पनि एलिटले व्याख्या गर्ने प्रयास त भयो तर मधेसमा जसरी सफल भएको छैन ।
पहिचानको मुद्दालाई माओवादी आन्दोलनले प्रखर बनायो तर अहिले पहिचानवादीहरूको कटु सम्बन्ध कम्युनिस्ट पार्टीहरूसँगै बढी छ । कम्युनिस्टले जातीय क्षेत्रीय मुद्दा उठाउँदा सम्बन्धित जात र क्षेत्रका एलिटले त्यही मुद्दा उठाएर कम्युनिस्टलाई नै प्रहार गर्छन् भन्ने एकथरीको मान्यता नेपालमा पुष्टि हुन खोजेको हो ?
यस्तै देखियो । कम्युनिस्टहरूले जातिभित्र पनि वर्ग हुन्छ भन्ने कुरालाई ख्याल गरेको देखिएन । चितवनमा पक्की घर बनाएर बस्ने लाहुरे गुरुङ र कास्कीको सिक्लेसमा चौंरी चराउने गुरुङ जातिगत रूपमा हेर्दा उस्तै देखिन्छ । तर, यी दुई गुरुङबीच वर्गीय हिसाबले तुलना गरौं ! चितवनको गुरुङलाई कार चढ्न पाए हुन्थ्यो भन्ने मन होला ! सिक्लेसको गुरुङलाई छोरा मलेसिया पठाउन पाए आर्थिक अवस्था बलियो हुन्थ्यो भन्ने होला !
कम्युनिस्टले उठाएको जातीय मुद्दामा यहीँनेर समस्या छ । वर्गीय मुद्दालाई मार्गदर्शक सिद्धान्त मान्ने कम्युनिस्टले चितवनको गुरुङ र सिक्लेसको गुरुङबीचको वर्ग विश्लेषण नै गरेन । जातीय महासंघ र कम्युनिस्ट पार्टीहरूको दृष्टिकोणमा कुनै फरक देखिएन । सिद्धान्त वर्गीय बोक्ने अनि जातभित्र वर्ग विश्लेषण नगर्ने । कम्युनिस्टहरूले उत्पीडित जातिको मुद्दा उठाउन मिल्दैन भन्ने कहीँ छैन । यतिमात्रै हो, जातीय मुद्दा उठाउँदा वर्ग विश्लेषण पनि अनिवार्य छ । नभए जात र क्षेत्रका एलिटहरूले कम्युनिस्टका मुद्दा उठाएर कम्युनिस्टलाई नै प्रहार गर्न सक्छन् ।
जात, लिंग र क्षेत्रभित्र पनि विभिन्न वर्ग छ भनेर कम्युनिस्टहरू स्वीकार्छन् तर यसप्रति अनभिज्ञता देखाएझैं किन गरेका होलान् ?
राजनीतिमा सामान्य नागरिकलाई नबुझाइएको कुरा के हो भने ‘राजनीति भनेको शक्ति संघर्ष’ हो । शक्ति संघर्षले राज्यको भूगोलभित्र प्राप्त स्रोत साधनलाई आफूअनुकूल उपभोग गर्ने नीति हो । लोकतन्त्रमा चाहिँ नागरिकलाई स्रोत साधनमा अधिकार दिलाउने भनेर राजनीति टिकाउनुपर्ने बाध्यता छ । तर पनि राजनीतिक शक्तिहरूले राज्यका स्रोत साधनको लाभांश जनतालाई कम र आफूअनुकूल पार्ने कोशिस गरिरहेका हुन्छन् ।
जात र क्षेत्रमा मात्रै होइन, भाषामा पनि वर्ग छ । जब निम्न वर्गीय परिवार काठमाडौं पसेर मध्यम वर्गमा परिणत हुन्छ, उसको भाषा आइस्योस् र गइस्योस्मा परिणत हुन्छ । यसले मान्छेको वर्गीय हैसियत स्थिर रहँदैन भन्ने देखाउँछ । हिजोको कम्युनिस्ट पार्टीको सदस्य आज उद्योगपति, ठेकदार, जमिन्दार र उच्चपदस्थ कर्मचारी बनिसकेको पनि हुनसक्छ । स्थिर आधार भएका मुद्दा भनेका जातीय, क्षेत्रीय र सांस्कृतिक नै हुन् । एउटा गुरुङ ब्रिटिस सेनामा जागिर खाएर फर्किंदा उसको वर्गीय हैसियत फेरिन्छ तर ऊ गुरुङ नै रहन्छ । उसको धर्म, संस्कृति पनि फेरिँदैन । त्यस्तै, मधेसी जहाँ पुगे पनि मधेसी नै रहन्छ, तामाङ तामाङ नै रहिरहन्छ ।
वर्गीय मुद्दा अस्थिर भएकाले कम्युनिस्टहरूले स्थिर आधार भएका जात, धर्म, क्षेत्र, संस्कृतिका मुद्दा हिजो उठाएका थिए, आज पनि उठाइरहेका छन्, भविष्यमा पनि उठाउनेछन् । शक्ति आफूतिर खिच्न कम्युनिस्टहरूले समाजलाई यसरी विभाजित गरि नै रहनेछन् । यही विरोधाभाषलाई चिरेर व्याख्या गर्न नसक्दा आदिवासी जनजाति, थरुहट आन्दोलन कुहिराको कागझैं अल्मलिएको छ । यही अलमललाई बुझेका कम्युनिस्टहरूले आफ्नो स्वार्थ पूरा गर्न जातीय र क्षेत्रीय मुद्दा उठाइरहेका छन् ।
वर्ग परिर्वतनले मान्छेको नश्ल परिर्वतन नभए पनि दैनिक जनजीवन, सामाजिक व्यवहार र भाषा त पक्कै फेरिन्छ होला नि !
हो, पुँजीवादी समाजले अवसर खोज्ने मौका दियो । त्यही मौका खोज्न मान्छे आफ्नो थातथलो छोडेर बाहिरिनेक्रम तीव्र छ । त्यहीक्रममा मान्छे फरक जात, धर्म, संस्कृति भएकाहरूसँग संसर्ग बढाइरहेको छ । हिजो दौरा–सुरुवाल लाउने मान्छे आज धोती लाउने मान्छेसँगै काम गरिरहेको छ । जो जहाँ पुगे पनि उसको जात, थर, क्षेत्रीय पहिचान त परिर्वतन हुँदैन तर उसको दैनिक जनजीवन र मानवीय संसर्ग पुरानो अवस्थामा पनि छैन । जनजाति र थारू आन्दोलनले जनसमर्थन नपाउनुको मुख्य कारण पनि यही हो ।
कम्युनिस्टहरूले मान्छेको जड पहिचानमा आधारित जात, धर्म, क्षेत्र, संस्कृतिलाई आधार बनाएर शक्ति आर्जन गर्न खाजिरहेका छन् । यस्तो प्रवृत्तिले सामाज विकासको गतिलाई सहयोग होइन, छेक्ने कोसिस गर्छ । 