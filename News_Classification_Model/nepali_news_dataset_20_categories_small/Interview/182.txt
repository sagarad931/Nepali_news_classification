
बजेट बहस
सरकारले आगामी आर्थिक वर्ष ०७३/७४ का लागि घोषणा गरेको बजेटमा उद्योगी व्यवसायीहरूले मिश्रित प्रतिक्रिया दिएका छन् । अधिकांशले बजेट सकारात्मक भए पनि कार्यान्वयन चुनौतीपूर्ण हुने बताएका छन् । धेरैजसो उद्योगी व्यवयायीले निजी क्षेत्रमैत्री बजेट भने पनि केहीले भने त्यस्तो हुनै नसक्ने जिकीर गरेका छन् । तर औद्योगिक क्षेत्रलाई बन्द हड्ताल मुक्त राख्ने तथा आन्दोलन र तोडफोड गर्नेबाट क्षतिपूर्ति भराउने व्यवस्था बजेटमा गरिनुलाई अधिकांशले सकारात्मक भन्दै स्वागत गरेका छन् । पर्यटन प्रवद्र्धनका कार्यक्रम सञ्चालन गरिनु सकारात्मक भए पनि सरकारले बजेट खर्च गर्न सक्छ कि सक्दैन भन्ने चिन्ता व्यवसायीमा देखिन्छ । त्यसैगरी ऊर्जा संकट समाधान र उत्पादन बढाउने योजना सफल पार्नु बजेटका चुनौती भएको अधिकांश व्यवसायीको भनाइ छ । प्रस्तुत छ, सरकारले शनिबार घोषणा गरेको बजेटको कार्यान्वयन पक्षमा केन्द्रित रहेर उद्योगी व्यवसायीहरूसँग गरिएको कुराकानी :
निजी क्षेत्रका माग समेटिएकाले उत्साहजनक

टंक दुलालअध्यक्ष, उद्योग वाणिज्य महासंघ पूर्वाञ्चल
आगामी आर्थिक वर्षको बजेट पुनर्निर्माणमा केन्द्रित देखिन्छ । आगामी १० वर्षमा १० हजार मोघावाट बिजुली निकाल्ने कुरा बजेटमा समेटिएको छ । कृषि र पर्यटनलाई पनि राम्ररी समेटिएको देखिन्छ । हामीले औद्योगिक क्षेत्रलाई बन्द हड्ताल मुक्त राख्न तथा आन्दोलन र तोडफोड गर्नेबाट क्षतिपूर्ति भराउन माग गरेका थियौं त्यसलाई पनि समेटिएको छ । पूर्वाधार विकास बैंक स्थापना गर्ने र त्यसमा निजी क्षेत्रलाई समेत सहभागी गराउने बजेटका राम्रा पक्ष हुन् । हामीले औद्योगिक क्षेत्रमा सीसी क्यामेरा, सोलारलाइटको व्यवस्था गर्न माग गरेका थियौं । त्यसमा पनि निजी क्षेत्रको सहकार्यमा सरकारले गर्ने घोषणा गरेको छ जुन स्वागतयोग्य छ । अझै पनि हामीले उठाएका माग समेटिएका विधयेकहरू संसद्मा विचाराधीन छन् । तिनीहरूमाथि पनि छलफल गरेर समेटियोस् । समग्रमा बजेट उत्साहजनक छ । तर बहुमतीय सरकार भएकाले कार्यान्वयनको पक्षमा भने आशंका गर्ने ठाउँ छन् । दलहरूले सरकार ढाल्ने र बनाउने खेल खेलिरहेका छन् । भोलि जुन दलको सरकार आए पनि यो बजेट कार्यान्वयन होस् ।
समयमै कार्यान्वयन सुरू होस्

पवन सारडाअध्यक्ष, मोरङ व्यापार संघ
सरकारले महत्वाकांक्षी बजेट ल्याएको छ । १० खर्ब बढीको बजेट हाम्रो देशका लागि चानचुने हैन । यो बजेटले कृषिमा लगानी गरेर देशलाई आत्मनिर्भर बनाउने सोच बनाएको छ त्यो राम्रो हो । युवा उद्यमीलाई पनि प्रोत्साहन दिने खालको बजेट छ । बजेट र सोच राम्रो भए पनि कार्यान्वयन कसरी हुन्छ भन्ने महत्वपूर्ण कुरा हो । गत वर्ष पनि विकास बजेट खर्च हुन सकेन । समयमै बजेट पास गरेर कार्यान्वयनका लागि निकासा हुनुपर्यो । समयमै काम सुरू भयो भने युवाको विदेश पलायन पनि रोकिने छ ।
अर्को कुरा सरकारले सामाजिक सुरक्षा भत्ता र सरकारी कर्मचारीको तलब बढाएको छ । भूकम्पले देशको आर्थिक अवस्था जर्जर भएका बेला कर्मचारीको तलब बढाउनु उपयुक्त हुन्थ्यो कि हुन्न थियो त्यो आफ्नै पाटो होला । सरकारले लोकप्रिय बन्न महत्वाकांक्षी बजेट बनाएको छ । महत्वाकांक्षा बिना विकास त हुँदैन त्यसैले बजेट समयमै पास गरेर काम सुरू गर्नुप¥यो । त्यस्तै सरकारले कृषि, आवास र औद्योगिक क्षेत्र छुट्याउने भनेको छ यसको गलत प्रचार र प्रयोग भयो भने कृषि योग्य जमिन प्लटिङ हुने खतरा पनि छ । यसतर्फ सचेत हुनुपर्छ । बजेट राम्ररी कार्यान्वयन भयो भने देश कृषिमा आत्मनिर्भर हुँदै विकासको गतिमा अघि बढ्ने आशा गर्न सकिन्छ ।
सबै वर्गलाई खुसी पार्ने प्रयास

अशोक वैद्यनिवर्तमान अध्यक्ष, वीरगन्ज उद्योग वाणिज्य संघ
आगामी आर्थिक वर्षको बजेट पूर्ण कार्यान्वयन भएमा निजी क्षेत्रले स्वागत गर्नेछ । बजेट विकासोन्मुख रहेको र यसले सबै वर्गलाई खुसी पार्ने काम गरेको छ । आयकरमा १ लाखको वृद्धिका साथै उद्योग र औद्योगिक क्षेत्रलाई बन्द मुक्त बनाउने प्रयास सकारात्मक छन् । बन्द गर्ने र गराउनेलाई कारबाही गर्ने घोषणा कार्यान्वयन भए लगानीकर्तालाई राहत पुग्ने छ । बजेटमा विद्युतीय ऊर्जाको उत्पादन, राजमार्ग निर्माण र पुनर्निर्माणलाई विशेष महत्व दिनु सकारात्मक पक्ष हो । आर्थिक विकास दर ६ प्रतिशत पु¥याउने भनिए पनि यसमा आशंका देखिएको छ ।
सरकारले लिएका लक्ष्य भेटाउन बजेट पूर्णरूपमा कार्यान्वयन हुनुपर्छ । मधेस आन्दोलनका बेला व्यवसायी उद्यमीले तिर्नुपर्ने विलम्ब शुल्क र जरिवाना मिनाहा गर्ने कुरा उद्योगीको हितमा छ । औद्यौगिक विकासका लागि कुरा गरिएको छ तर, ऊर्जा संकट समाधान र उत्पादन बढाउने योजना सफल पार्नु बजेटका चुनौती हुन् ।
औद्योगिक समस्या समाधान गर्ने विश्वास

सुबोध गुप्ताउपाध्यक्ष , वीरगन्ज उद्योग वाणिज्य संघ
बजेटलाई वीरगन्जका उद्योगी व्यापारीले सकारात्मकरूपमा लिएका छन् । यो बजेटले वीरगन्जको विकासका अधिकांश योजना सम्बोधन गरेको छ । यसअघिको बजेटले पनि सम्बोधन गरेको थियो । तर अहिलेसम्म वीरगन्जको अवस्था जस्ताको तस्तै छ । घोषणाभन्दा कार्यान्वयन भए मात्र बजेटलाई राम्रो भन्न सकिन्छ । उत्पादनमा जोड दिएर आर्थिक वृद्धि दर ६ प्रतिशत पु¥याउने योजना बजेटको सकारात्मक पक्ष हो । औद्योगिक सुरक्षा, श्रम समस्या, सीसीटीभी जडान, आयातकर्ताका लागि भारतको कोलकाता बन्दरगाहमा गोदामको निर्माण, सिमरामा विशेष आर्थिक क्षेत्र निर्माणलगायतका योजना उद्योगी व्यवसायीकै मागबमोजिम आएका छन् । निर्यातमा अनुदान र आयकर छुटको प्रावधान सकारात्मक छन् । राजनीतिक गतिरोधका वावजुद सरकारले शासनतन्त्र र अर्थतन्त्रलाई बचाउनका लागि बजेट ल्याएको देखिन्छ ।
प्रचारमुखी मात्रै भयो

हरि गौतम उद्योगी, प्रेस्टिज प्लास्टिक उद्योग
सरकारले असाध्यै प्रचारमुखी बजेट ल्याएको छ । यो बजेट सरकारले पपुलिस्ट हुन मात्र ल्याएको हो । विकास खर्च कुनै पनि हालतमा हुनसक्ने अवस्था देखिँदैन । उत्पादनमुखी बजेट भनिएको छ तर, जमिन बाँझो राख्नेलाई २५ प्रतिशत जरिवाना गर्ने हचुवा कुरा बजेटमा समेटिएको छ । उद्योगीहरूले हदबन्दी या करारमा जमिन उपलब्ध गराउभन्दा पनि नदिने अनि उत्पादन कहाँ गर्ने ? उद्योगीका लागि अहिलेको सरकारले बजेटमा केही दिएको छैन ।
नारा मात्र फेरिएको परम्परागत बजेट

प्रा. डा. दीपक शाक्यकार्यकारी निर्देशक, वीरगन्ज पब्लिक कलेज
बजेटमा कुनै नयाँ योजना छैनन् । राजनीतिक हिसाबले ल्याइएकाले यो बजेट धेरै महत्वाकांक्षी छ । राजस्वमा वृद्धि गरिने भनेको छ तर कर्मचारीको तलब पनि २५ प्रतिशतले बढाइएको छ । यसले महंगी बढ्ने निश्चित छ । नेपालको दिगो स्रोतको रूपमा रहेको पर्यटनलाई बजेटले छोएको छैन । कृषिमा ऋण दिने भनेको छ, तर बजारीकरणका बारेमा केही पनि उल्लेख गरिएको छैन । स्थानीय विकासमा बजेट दोब्बर पारिएको छ । पहिलेको बजेट नै खर्च हुन नसकेर फ्रिज भएको छ, त्यसैले स्थानीय बजेटमा वृद्धिको कुनै अर्थ हुँदैन । समग्रमा बजेट परम्परागत हिसाबकै छ । जनमुखी बजेट छैन । नारा मात्र फेरिएको छ ।
सेजलाई सम्बोधन भएन

महेन्द्रकुमार श्रेष्ठपूर्वअध्यक्ष, सिद्धार्थ उद्योग वाणिज्य संघ
अर्थमन्त्री विष्णु पौडेलले सार्वजनिक गर्नुभएको बजेट लोकप्रिय र आशावादी देखिएको छ । बजेटले निजी क्षेत्रलाई केही उत्साहित बनाएको छ । तर यसको कार्यान्वयन पक्ष कस्तो हुन्छ पछि थाहा हुन्छ । विगतमा पनि यस्तै लोकप्रिय बजेट नआएका होइनन्, तर कार्यान्वयन पक्ष कमजोर देखियो । बजेटमा उद्योग स्थापनाका लागि उद्योगीबाट दरखास्तसमेत आह्वान गरिसकिएको भैरहवा विशेष आर्थिक क्षेत्र सेजका बारेमा कुनै उल्लेख गरिएन । कम्तीमा बजेटले सेज ऐन र त्यहाँको मुख्य समस्याका रूपमा देखिएको विद्युत् प्रणालीका बारेमा बोल्नु पर्थ्यो ।
बजेट उत्साहजनक

ऋषि अग्रवालअध्यक्ष, रूपन्देही सिमेन्ट उत्पादक संघ
समग्रमा बजेट पपुलिस्टसँगै सबैलाई उत्साहित गर्ने खालको छ । सबैभन्दा महत्वपूर्ण पक्ष भनेको कार्यान्वयन हो । त्यो समयले देखाउनेछ । उद्योग प्रतिष्ठानमा २ वर्षभित्रमा पर्याप्त विद्युत् तथा इन्धनको व्यवस्था गर्ने भनिएको छ, यो सकारात्मक हो । त्यस्तै औद्योगिक प्रतिष्ठानलाई बन्द हड्तालमुक्त क्षेत्र बनाउने भनिएको छ यो निकै स्वागतयोग्य कुरा हो । औद्योगिक प्रतिष्ठानलाई २४ सै घन्टा ऊर्जा र बन्दहड्ताल मुक्त बनाइयो भने निकै राहत मिल्छ । अर्को कुरा सिमेन्ट उद्योगहरूले भूकम्पपछिको पुनर्निर्माणमा केही सहयोग गर्न चाहन्थे । बजेटमार्फत सिमेन्टका लागि आउने कच्चा पदार्थमा कर तथा भन्सार छुटको व्यवस्था भइदिएको भए सिमेन्ट उत्पादनको लागत घटेर कम मूल्यमै बजारमा पठाउन सकिन्थ्यो ।
लुम्बिनीलाई प्राथमिकता सकारात्मक

अजितमान तामाङसदस्य सचिव, लुम्बिनी विकास कोष
बजेटले लुम्बिनीलाई प्राथमिकता दिनु सकारात्मक कुरा हो । लुम्बिनी गुरूयोजनाअनुसारको बाँकी काम २ वर्षभित्र सम्पन्न गर्ने भनिएको छ । तर त्यहीअनुसार बजेट आउने हो कि होइन हेर्न बाँकी छ । हामीले १ अर्बको बजेट तयार गरेका थियौं, तर अर्थमन्त्रालयले सिलिंग नै तोकेर ५५ करोडभित्र रही योजना बनाउनु भनी निर्देशन दिएको थियो । सुनेअनुसार ५३ करोड विनियोजन भएको छ । २ वर्षमा गुरू योजनाको काम सम्पन्न गर्न निकै चुनौती छ । बुद्ध जयन्तीमा प्रधानमन्त्रीले घोषणा गरेअनुसार ५ हजार जना क्षमताको सभागृह निर्माण सुरू गर्ने बजेटमा बोलियो । निकै राम्रो कुरा हो । १० करोड विनियोजनको चर्चा छ । तीन वर्षभित्रै सभाहल निर्माण सम्पन्न गर्छौं ।
त्यति उत्साहित बन्न सकेनौं

चन्द्रप्रकाश श्रेष्ठअध्यक्ष, सिद्धार्थ होटल एसोसिएसन
गौतमबुद्ध अन्तरराष्ट्रिय विमानस्थल निर्माण सम्पन्न भई सञ्चालनमा आउने समयसम्म यस क्षेत्रमा धेरै होटल आवश्यक पर्ने देखिन्छ । त्यसैले होटल व्यवसायमा लगानी बढाउन हामीले कृषि क्षेत्रमा जस्तै होटल तथा पर्यटन व्यवसायमा पनि लगानीका लागि न्यून ब्याजदरमा ऋण उपलब्ध हुनुपर्ने माग गरेका थियौं । बजेटमा त्यो सम्बोधन भएन । पर्यटकस्तरीय होटल निर्माणपछि कम्तीमा ५ वर्षसम्म कर छुटको व्यवस्था माग गरेका थियौं, होटल प्रयोजनका लागि विदेशबाट ल्याइने सामानमा भन्सार छुट माग गरिएको थियो । यी कुनै पनि माग सम्बोधन भएनन् । त्यसकारण हामी बढी उत्साहित बन्न नसकेका हौं । आन्तरिक पर्यटन प्रवद्र्धन गर्न २०७३ साललाई घुमफिर वर्ष तथा सन् २०१८ लाई नेपाल भ्रमण वर्ष घोषणा कार्यक्रमलाई बजेटले महत्व दिएको छ । लुम्बिनी गौतमबुद्ध विमानस्थललाई प्राथमिकता दिइएको छ, यो राम्रो कुरा हो ।
कार्यान्वयन गर्न गाह्रो

कृष्णराज पण्डित
अध्यक्ष, तनहुँ उद्योग वाणिज्य संघ
बजेट लोकप्रिय भए पनि कार्यान्वयन गर्न गाह्रो छ । करमा बढी निर्भर देखिएको बजेटले साना तथा मझौला व्यवसायीलाई बढी मारमा पारेको छ । करको दायरा घटाउनु पर्नेमा झन् बढाइएको छ । व्यवसायीलाई हतोत्साहित गर्ने खालको छ यो बजेट । देश नै सहमतिका साथमा हिँड्नु पर्ने बेलामा विपक्षीहरूसँग सल्लाह नगरी ल्याइएको बजेट कार्यान्वयन गर्न निकै चुनौती छ । बजेटको कार्यान्वयन गर्न सबै दलको साथ र सहयोग चाहिन्छ ।
आत्मनिर्भरमुखी भएकाले निजी क्षेत्र उत्साहित

ईश्वरबहादुर विष्टप्रथम उपाध्यक्ष, तनहुँ उद्योग वाणिज्य संघ
बजेट आत्मनिर्भरमुखी छ । नेपालमा हालसम्म बनेका सरकारले ल्याएको भन्दा नयाँ ढंगले यो बजेट ल्याइएकाले देश र जनतालाई आशाको सञ्चार गरेको छ । यो बजेटले दीर्घकालीनरूपमा देशलाई आत्मनिर्भर हुने बाटोमा हिँडाउने देखिएको छ । बजेट निकै समयसापेक्ष भएकाले विकास निर्माणका कामले तीव्रता पाउने देखिन्छ । तर, यसको पूर्ण र प्रभावकारी कार्यान्वयन हुनुपर्छ । बजेटले सबै क्षेत्रलाई समेटेकाले निजी क्षेत्र पनि उत्साहित र सकारात्मक छ ।
मुलुकलाई आत्मनिर्भरताको बाटोमा लैजाने

मोहनकुमार विकवरिष्ठ उपाध्यक्ष, नेपाल सुनचाँदी व्यवसायी महासंघ
बजेट आशालाग्दो भए पनि का