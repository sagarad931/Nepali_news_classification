
घनश्याम भट्टराईकार्यकारी निर्देशक, मेलम्ची खानेपानी आयोजना
२०७३ साल वैशाख १ गते घामको झुल्कोसँग राजधानीवासीको घर–घरमा मेलम्चीको पानी झार्ने सरकारको घोषणा असफल भइसकेको छ । आफैंले तोकेको मिति असफल भएको १ महिना नबित्दै सरकारले बजेटमार्फत पुनः २०७४ असोजमा मेलम्चीको पानी काठमाडौंमा ल्याउने अर्को मिति घोषणा गरेको छ । यसअघि पनि मेलम्चीको पानी राजधानीसम्म ल्याउने मिति ३ पटक संशोधन भइसकेको थियो । पटक–पटक मिति तोक्ने तर काम भने समयमा हुन नसकेका कारण मेलम्चीको पानी २०७४ साल असोजमा आउने भन्नेमा अझै शंका छ । तर मेलम्ची खानेपानी आयोजनाका कार्यकारी निर्देशक घनश्याम भट्टराई भने अहिले घोषणा गरिएको समयमा काम सम्पन्न हुने दाबी गर्छन । यो आयोजनाको मुख्य मेलम्ची खोलादेखि सुन्दरीजलम्म करिब २७ किलोमिटर सुरुङ खन्ने काम इटालीयन को–अपेराटिभा मुरातोरी एन्ड केमेन्टेस्टी (सीएमसी) र भारतको दि—राभेनाले गरिरहेका छन् । सरकारले पुनःनिर्धारण गरेको समयमा मेलम्चीको काम सम्पन्न भई रारजधानीमा पानी आउने आधार र आयोजनाको प्रगतिका सम्बन्धमा मेलम्ची खानेपानी आयोजनाका कार्यकारी निर्देशक भट्टराईसँग कारोबारकर्मी राधिका ढकालले गरेको कुराकानी :
काठमाडौंवासीले लामो समयदेखि प्रतीक्षा गरिरहेको मेलम्ची खानेपानी आयोजनाको पछिल्लो प्रगति के छ ?
भूकम्पपछि गत फेब्रुअरीबाट मेलम्चीको सुरुङ खन्ने काम सुरु भयो । भूकम्पका कारण रोकिएको काम पुनः सुरु गर्दा सबैतिर व्यवस्थापन गर्नुपर्ने कारणले खासै राम्रो काम हुन सकेन । यसपछि मार्चदेखि काम राम्रोसँग अघि बढ्यो । मार्च महिनामा मात्र करिब ९ सय १५ मिटर सुरुङ खनिएको थियो । अप्रिलमा ७ सय ८५ मिटर, मेमा ९ सय २६ र जुनमा ५ सय मिटर सुरुङ खनिएको छ । सरदर भन्नुपर्दा अहिले महिनामा ८ सय मिटर सुरुङ खन्ने काम भएको छ ।
यो बीचमा हामीले धेरै समस्यासँग जुध्नुप¥यो । सबै स्थानबाट खनिएका सुरुङ प्रगति ठीक भए पनि सुन्दरीजलबाट भने चट्टानको अवस्था अलि खराब भएका कारण काममा कमी आएको छ, तर रोकिएको छैन । समग्रमा भन्नुपर्दा फेबु्रअरीदेखि हालसम्म करिब ४ किलोमिटर सुरुङ सम्पन्न भइसकेको छ । जम्मा साढे १७ किलोमिटर सुरुङ निर्माण भइसकेको छ ।
अहिलेकै अवस्थामा काम भए मेलम्चीको पानी २०७४ साल असोजमा राजधानी आइपुग्छ ?
सुरुङ निर्माणको काम सधैं एकनासले हुँदैन, कहिले बढी कहिले कम हुन्छ । अहिले हामी एकदम खराब अवस्थामा छौं । तर पनि सरदरमा निर्धारित काम हुनसक्छ । यस कारण केही दिन फरक परे पनि ठूलो उथलपुथल हुँदैन र मेलम्चीको पानी अब अहिले तोकिएको मितिमा आउँछ ।
काम समयमा नगर्ने तर राजधानीमा पानी ल्याउने मिति तोक्ने प्रवृत्ति देखिन्छ, तपाइँहरूलाई काम सम्पन्न नहुँदै मिति तोक्न मात्र किन हतार हुन्छ ?
अन्योलमा बस्नु हुँदैन भनेर हामीले मिति तोकेका हौं । त्यो मितिलाई हामीले सरदरमा काम गर्ने आधारमा तोकेका हुन्छौं । यदि समय नतोकिएको भए थप अन्योल हुन्थ्यो, हामी अन्योलमा बस्न चाहेनौं । हो काममा अनुगमन गर्नुपर्छ र काम कसरी समयमा गर्ने भनेर हामी प्रयत्न गरिहरेका छौं ।
अर्को कुरा समम नतोकिँदा यसको केही प्रभाव हुन्छ । पहिलो कुरा उपभोक्तामा मेलम्चीको पानी कहिले आउने, के हुने भनेर अन्योल छ । समस्या देखाएर मात्र नभई यसलाई नियन्त्रण गर्नुपर्ने आवश्यकता छ । त्यसका लागि हामी अलि सचेत बनेका छौं, ताकि हामीले ढिला गर्नुको प्रभाव हामीलाई मात्र छैन । जस्तो काठमाडौंमा ठूला निकायबाट नै कस्ता कुरा आए भने पानी आउने टुंगो नलाग्दै किन सडक खन्ने भनेर काम रोकिएको छ । यस कारणले पनि हामी यो अन्योलमा रहनु हुँदैन र काम सम्पन्न गर्नुपर्छ भनेर लागेका छौं । छिटो मिति तोक्नुको अर्को कारण के हो भने ठेकेदारले २०७४ भित्र पानी ल्याउँछु भनेको छ, हामीलाई किन हतार भन्नसक्छ । त्यहाँ ठेकेदारले बार्गेनिङ गर्नसक्छ भनेर पनि हामीले चाँडोभन्दा चाँडो काम कसरी सकिन्छ भनेर नै मिति तोकेका हौं ।
हामीले बिना आधार पुनः मिति घोषणा गरेका छैनौं । ठेकेदारसँग कुरा गर्दा पनि आगामी जेठभित्र सुरुङ खनिसक्ने प्रतिबद्धता आएको छ । यसअनुसार समय तोकिएको हो । र, सरदरमा महिनाका ९ सय मिटर सुरुङ खनिएमा ७४ साल असोजमा मेलम्चीका पानी काठमाडौं आउँछ । यो महिना कम काम भयो भनेर आत्तिनुपर्ने कारण केही छैन । चट्टानको अवस्था ठीक हुने बितिकै काम तोकेको भन्दा बढी पनि हुन्छ ।
विगतमा पनि मिति घोषणा हुने, तर सो मितिमा पानी नआएपछि ०७४ असोजमा पनि मेलम्चीको पानी राजधानी आउँछ भन्नेमा विश्वास गरेको पाइँदैन र हाँसो विषय बनाइन्छ, किन ?
खासमा मेलम्ची आयोजना हाँसोको विषय थिएन, तर बनाइयो । किन थिएन भने यो आयोजना मात्र निर्धारित समयमा नआएको हो र ? होइन नि । १० हजार मिटर सुरुङ बनाउन बाँकी छ । यदि भूकम्प र नाकाबन्दीको समयमा पनि काम गर्न पाइएको भए हाम्रो ठेक्का सम्झौताअनुसार असोजमा नै काम सकिने थियो । हामीले बोनस दियो भने ठेक्का सम्झौताभन्दा ६ महिनाअघि सक्छ होला भन्न मात्र खोजेका थियौं । हामीले यसभन्दा पहिला पनि समय तोक्दा ठेकेदार परामर्शदातासँग छलफल गर्दा यो सम्भव छ भनेपछि नै मिति तोकिएको थियो । तर अतिशयोक्ति रूपमा अभिव्यक्तिहरू आए । बोनस पाउन उसले छिटो काम गर्छ भन्ने रणनीति हामीले लिएर भनेका थियौं । यसलाई व्याख्या गर्ने क्रममा आएको जोशको असर परेको हो । त्यतिबेला पनि हामीले कुनै हावादारी कुरा गरेका थिएनौं । यस अवधिमा पनि हामीले १० महिना काम गर्न पाएको भए यतिबेला करिब–करिब सुरुङ खनिसकिन्थ्यो र असोजमा त काम सकिन्थ्यो । यसकारण हावादारी कुरा थिएन तर दुर्भाग्य के भयो भने भूकम्प आयो र काम प्रभावित भयो । धन्न आयोजनामा ठूलो असर परेन ।
भूकम्प र नाकाबन्दीअघि नै ठेकेदारले आफूले तोकेको समयमा काम नसक्ने भन्दै अनौपचारिक रूपमा थप समय माग गरिसकेको थियो, होइन र ?
यो त ठेकेदारको रणनीति मात्र थियो । उसले बार्गेनिङ गर्ने संयन्त्रहरू प्रयोग गरेको हुनसक्छ । तर पनि उसले काम गरिरहेका कारण हाम्रो पहिलाको तालिकाअनुसार पछाडि थिएनौं । काममा ढिलाइ हुनमा भू–बनोटका कारण पनि हो । कतिपय ठाउँमा कमेरो माटो भेटिएको छ । जहाँ हामीले चट्टानको अवस्था ठीक छ भनेका थियौं, त्यहाँ कमजोर फेला परेको छ । यसले गर्दा पनि केही ढिला भएको हो ।
उसो भए आयोजनाको भेरियसन गर्नुपर्ने अवस्था आएको हो ?
अहिलेसम्म त भेरिसयन गर्नुपर्ने अवस्था आएको छैन । तर, यो अवस्था धेरै लामो ठाउँसम्म गयो भने भेरियसन गराउनुपर्ने हुनसक्छ । अहिले ग्यालथुम, सुन्दरीजल क्षेत्रमा यी समस्या देखिएको छ । ९ मिटर परीक्षण गर्दा सबै कमजोर चट्टान भेटिएको छ । हामीले अनुमान गरेको भन्दा फरक किसिमको चट्टान आइरहेको छ । निरन्तर त्यही किसिमको चट्टान आउँछ भन्ने थियो तर फेरि फरक होला भन्ने अनुमान थियो । तर, यसको विपरीत १० मिटर २० मिटरमा फरक फरक चट्टान आएको छ । हामीले डिजाइन गर्दाको चट्टानभन्दा त्यति फरक त भेटिएको छैन ।
यो विश्वमा नै बनाइएको खानेपानीको सबैभन्दा लामो सुरुङमा पर्छ । एसियामा नै अहिलेसम्म यति लामो खानेपानीको सुरुङ नै छैन । सिंगल सुरुङ हो, यो एउटै पहाडबाट पूरै २७ किलोमिटर बनाइने भएका कारण विश्वका अन्य सुरुङभन्दा पनि पृथक छ ।
२१ किलोमिटर सुरुङ ३६ महिनामा खनिसक्ने गरी ठेक्का सम्झौता भएकोमा २४ महिनामा जम्मा १० किलोमिटर मात्र खनिएको छ, बाँकी ११ किलोमिटर सुरुङ १ वर्षभित्र खनिसक्ने आधार के छ ?
यो दुई वर्षमा ३० मिटर सुरुङ खनेको दिन एकदम कम थियो । दिनमा ३० मिटर खन्दा हामी प्रगति भएको मान्थ्यौं भने अहिले हामी दैनिक ३० मिटर काम हुँदा पनि किन कम भयो भनेर चिन्तित हुन्छौं । फेब्रुअरीसम्म सरदरमा दैनिक १० मिटर बनाएको रेकर्ड पनि थिएन । तर, अहिले सरदरमा दैनिक २८ मिटर सुरुङ खनिएको छ । यो भनेको ५ महिनाअघिको तुलनामा तीन गुणा बढी काम हो । दैनिक १२ मिटरबाट अहिले कम्तीमा २८ छ । यसकारण लक्ष्यभन्दा धेरै अन्तर छैन । अहिलेको काम गराइका कारण हामीले मिति तोकेका हौं । सिन्धु र सुन्दरीजलको सेसन सेप्टेम्बरमा सक्ने लक्ष्य थियो तर अहिले प्राविधिक कठिनाइले गर्दा एक सातादेखि काम रोकिएको छ यसले यो समयमा काम नसकिने होकि भनेर हामी डराएका छौं । तर पनि चट्टानको अवस्था ठीक आएपछि लक्ष्यभन्दा छिटो कामअघि बढाउने हामी प्रयत्न गर्नेछौं ।
०७३ वैशाखमा पानी ल्याउने घोषणा गर्दा पनि दैनिक ३५ मिटर खनेको आधारमा गरिएको थियो, तर त्यति बेला काम नगर्ने र अहिले ठेकेदारले काम गर्नुको कारण के हो ?
यसको यो नै कारण भनेर त भन्न सकिन्न । त्यतिबेला ठेकेदारको सोच के थियो अहिले कसरी परिवर्तन भयो भनेर म भन्न सक्दिन । यो उसको अभिव्यक्तिको कुरा हो । तर मेरो बुझाइमा अन्तरराष्ट्रिय निर्माण व्यवसायीको प्रयत्न भनेको रणनीतिक द्वन्द्व गराउने देखिन्छ । यो मेलम्ची आयोजनामा मात्र नभएर मध्यमस्र्याङ्दी, कालीगण्डकीलगायतका आयोजनामा के भएको थियो भन्ने कुरा हामीलाई अवगत नै छ । यो बीचमा हाम्रो पनि ठेकेदारसँगको सम्बन्ध अत्यन्त तल्लो र चिसो तहसम्मको भयो । तर ठेकेदारले यो आयोजना पार नलगाएसम्म केही हँुदैन भन्ने महसुस गरेपछि परिवर्तित भएर काम गरेको छ । अब केही समस्या छैन सबै ठीक भयो भन्ने पनि मेरो दाबी हैन । तर, ठेकेदार आफैंले अब काम पूरा नगरी हुँदैन भनेर कामको गति बढाएका कारण विगतमा जस्तो समस्या नदोहोरिन सक्छ ।
अर्को कुरा अहिले ठेकेदार केही हदसम्म सुध्रेको पनि छ । काम नगरी ऊ जति लामो समय बस्यो, उसको उति नै खर्च बढ्ने भएका कारण पनि समयमा सक्न चाहेको बुझिन्छ । अर्को कारण यो ठेकेदारले नेपालमा लामो अवधि काम गर्न खोजेको छ, यसको अर्थ एउटै परियोजना लम्बाएर कुनै अर्थ छैन, यसका लागि काम गरिरहेको पूरा नभई अन्त अवसर नपाउने भएर पनि उसले काम गरिरहेको हुनसक्छ ।
समिति र ठेकेदारबीचको सम्बन्ध सुमधुर भएका कारण काम अघि बढेको हो ?
यसलाई यसरी पनि बुझनु हँुदैन । यहाँ व्यक्तिगत रूपमा कसैको कसैसँग इस्र्या, द्वन्द्व केही पनि छैन । ठेकेदारले काम नगर्दा हामीले दण्डित गछौं भन्नु अस्वाभाविक हैन । यसलाई सम्बन्धमा नराम्रो भएको भन्न मिल्दैन । तर, सम्बन्धमा उतारचढाव भने आएकै हो । कुन अर्थमा भने ठेकेदार कामप्रति जिम्मेवार नदेखिएका कारण केही कुरामा समस्या आएको थियो ।
अहिले दैनिक ३० मिटर खन्ने ठेकेदारले विगतमा १२ मिटर मात्र खन्नुको कारण के रहेछ नि ? उसले नियतवस नै काम कम गरेको प्रष्ट भएन र ?
यो आधारमा भन्न सकिन्छ । हामीले त्यो समयमा पनि दैनिक ३५ मिटर खन्न दबाब दिएका थियौं । तर उसले लक्ष्यअनुसार नै काम गरेको दाबी गर्दै हाम्रो कुरा सुनेको थिएन यस अर्थमा नियत गलत हुनसक्छ भन्न सकिन्छ ।
आफ्नो क्षमता हुँदाहुँदै पनि उसले काम नर्गनुको कारण के रहेछ ?
यो कारण त थाहा भएन । तर यो भने सत्य हो कि उसले काम कम गरेको थियो । ठेकेदारले काम नगर्ने र समितिलाई नै लान्छना लाएर आफ्नो पक्ष बलियो बनाउन लागेको बुझिन्थ्यो । अहिले ठेकेदारले यी कुराले हुँदैन रहेछ भनेर महसुस गरेर काम गरेको देखिन्छ । हामीले अब कुनै पनि नियतले काम नरोकिओस् भनेर प्रयत्न गरिहेका छौ । अब जहाँसम्म लाग्छ त्यो तह पार भएको छ ।
ठेक्का सम्झौतामा आयोजनाको काम निर्धारित समयअघि सम्पन्न भएमा दैनिक ०.०५ प्रतिशत बोनस दिने र तोकिएको समयमा सम्पन्न नगरेमा ठेकेदारले जरिवाना तिनुपर्ने उल्लेख छ, निर्धारित समयमा काम नसकिने पक्का भइसकेको छ, अब ठेकेदारसँग जरिवाना रकम लिनुहुन्छ ?
सम्झौतामा यति सजिलो हुँदैन । सम्झौतामा हामीले ठेकेदारलाई १ हजार ९५ दिन काम गर्न भनेका छौं । यो मिति आगामी सेटेम्बर २९ तारिखमा पुग्छ । यसबीचमा उसले १० महिना काम गर्न पाएको छैन । उसले कहिले–कहिले काम गर्न पाएन भन्ने तथ्यांकले प्रमाणित गर्नुपर्छ । सेटेम्बर २९ बाट यो अवधि थप हुन्छ अनि यसपछिको अवधिमा मात्र बोनस र जरिवानाको कुरा आउने हो । नियमसंगत (१०९५ दिन) अवधिभित्र उसले काम गर्न नपाएको प्रमाणित भएमा थप अवधिसहित हिसाब गरेर बोनस दिनेछौं र सो अवधिमा पनि काम नसकेमा जरिवाना लिन्छौं ।
आगामी बजेटमा याङ्ग्री र लार्केको पनि पानी ल्याउने सम्बन्धमा उल्लेख गरिएको छ, यस सम्बन्धमा हाल के तयारी गरिरहनुभएको छ ?
अहिले हामी याङ्ग्री र लार्केको थप पानी ल्याउने सम्बन्धमा अध्ययनका लागि परामर्शदाता नियुक्तिको प्रक्रियामा छौं । आगामी भदौसम्म परामर्शदाता नियुक्त हुनेछ । अध्ययनका लागि १ वर्ष अवधि राखिएको छ । परामर्शदाताले अध्ययन गरी रेखांकन निर्धारण गर्छ । १२ किलोमिटर सुरुङ निर्माण गर्नुपर्ने छ । आगामी सन् २०१८ को अन्तिममा सुरुङको सुरु भई सन् २०२२ सम्म सक्ने लक्ष्य छ ।
२०७४ असोजमै आउनेमा अझै शंका
मेलम्चीको पानी राजधानीसम्म ल्याउन मेलम्ची खोलादेखि सुन्दरीजलसम्म करिब २७ किलोमिटर लामो सुरुङमार्ग निर्माण गर्नुपर्ने छ । सन् २००२ मा आयोजनाको भौतिक निर्माण कार्य सुरु भएकोमा निर्धारित तालिकभित्र काम पूरा नहुँदा यसअघि आयोजनाको तालिका ३ पटक संशोधन भइसकेको छ । सन् २००९ देखि आयोजनाको सुरुङ निर्माण काम चाइना रेल्वेले सुरु गरेको थियो । चाइना रेल्वेले सन् २०१३ को सेटेम्बरसम्म काम सक्ने गरी ठेक्का सम्झौता गरेको थियो । साढे ४ वर्षमा २७ किमी सुरुङ निर्माण सम्पन गरी साढे तीन वर्षमा बल्लतल्ल ६ किमी मात्र सुरुङ खनेर सन् २०१२ को सेप्टेम्बरमा चाइना रेल्वेले एकतर्फी ठेक्का सम्झौता तोडेको थियो । चाइना रेल्वेले सन् २०१३ को सेटेम्बरमा काठमाडौं पानी ल्याउने लक्ष्य राखेको थियो । 