
जनकराज रेग्मीनिर्देशक, वैदेशिक रोजगार विभाग
इजरायलमा नेपाली कामदार पठाउने सम्बन्धमा सरकारले कसरी प्रक्रिया अगाडि बढाइरहेको छ ?
विगतमा पनि इजरायलमा कामदार पठाउने काम इजाजतप्राप्त संस्थाले सस्थागत रूपमा गर्दै आइरहेका थिए । तर, इजरायल सरकारले व्यवस्थित, मर्यादित र पारदर्शी रूपमा सरकारी तवरबाट नेपाली कामदार माग गर्न चाहिरहेको थियो ।
इजरायल सरकारको मागअनुसार नेपाल सरकारले लगातारको कूटनीतिक प्रयासपछि गत साउनमा एमओयू ग¥यो । एमओयू कार्यान्वयन गर्ने क्रममा तत्कालका लागि पाइलट प्रोजेक्टका रूपमा ५०–६० जना केयर गिभर पठाउने निर्णय भयो । यसको नतिजा हेरेर आगामी दिनहरुमा पनि क्रमशः पठाउँदै जाने सहमतिअनुसार हामीले गत असोजमा विज्ञापन गरेका हौं ।
छनोट प्रक्रियामा सबै नर्स तथा स्वास्थ्य विषय बढेका मात्र छनोट भए भन्ने गुनासो छ नि !
छनोट प्रक्रियामा आममानिसको दुविधा धेरै रहेको पाएको छु । यो कुरा हामीले बुझाउन नसकेकै हौं । नर्सलाई मात्र पठाइयो भनेर कन्फ्युज हुनु पर्दैन । मुख्य कुरा के छ भने ३ महिनाको केयर गिभरको तालिम लिएको मानिस चाहिने हो ।
यसको शैक्षिक योग्यता एसएलसी पास हो । २५ देखि ४५ वर्ष उमेर भएको हुनुपर्छ ।
यसरी माग गरिकोमा करिब ७०० जति दर्खास्तमा ३ महिना तालिम अवधि नपुगेको, सीटीईभीटी वा अन्य निकायमा पढेको र १ महिनामात्र पढेर पनि ३ महिनाको सर्टिफिकेट लिएकालाई प्रतिस्पर्धाबाट हटाइयो ।
हाम्रो सम्झौताअनुसार नर्सिङ लिएका १३८ जनाको नामावली हामीले रोस्टरमा राखेर लोटरी प्रक्रियाबाट छानिएको हो । यहाँ कुरा नबुझ्दा नर्समात्रै पठायो भनिएको हो । सूचीकृत संस्थाबाट ३ महिनाको तालिम लिएको व्यक्ति नै छैन भने हामी परेनौं भन्न त पाइएन नि !
अब इजरायल जान चाहने नयाँ आवेदकलाई के भन्नुहुन्छ ?
नयाँ आवेदन दिनुअघि नै यो प्रक्रिया नियमित हुनुपर्छ । नेपाल सरकारले कूटनीतिक प्रक्रिया अघि बढाउँदै गयो भने नयाँ आउने इच्छुक नेपालीले क्राइटेरिया पूरा गरेर आवेदन दिन सक्छन् ।
इजरायल जान चाहनेले तालिम लिएर बस्ने र खुल्यो भने दर्खास्त दिने र पास भए जाने हो । तर, अब यसको कुरा भन्दा पनि स्वदेशमा नै रोजगार सिर्जना गर्न सके राम्रो हुन्छ भन्ने हो । इजरायलको कोटामा दीर्घकालीन सोच राखेर गर्न सके त राम्रो हुने थियो ।
इजरायलमात्र नभएर सीप सिकेर दक्ष बनेर बस्यो भने कुनै पनि देश जान सकिन्छ भन्ने सोच राख्नुुपर्छ । इजरायल नभएर अरु देशसँग पनि एमओयू गरेर पनि हामी नेपाली कामदारलाई पठाउन सक्छौं । यसका लगि सरकारी निकायबाट कूटनीतिक प्रयास गर्नुपर्छ ।
छनोट भएकाहरुको तालिम कसरी गरिन्छ ?
छनोट भएकाको तालिम ७० घण्टाको हुन्छ । मेडिकल पास भएपछि अब छिट्टै सुरु गर्नेतर्प काम अघि बढिरहेको छ । यसका लागि तयारीसमेत पूरा भएको छ ।
इजरायलमा कामदारको समस्याबारे काम कसले गर्छ ?
इजरायलको कानुन एकदमै पारदर्शी र कामदारमैत्री छ । अब हामी  जीटूजीमार्प  गएका यी कामदारको अभिलेख इजरायलस्थित नेपाली दूतावासमा पनि पठाउँछौं । यहाँको इजरायली दूतावासमा पनि रेकर्ड हुन्छ । त्यहाँ रहेका नेपाली कामदारको समस्या इजरायल सरकारले पनि हेर्ने गर्छ ।
हाम्रो दूतावासबाट सहजीकरण र समन्वय गर्ने काम पनि हुन्छ । हल्लाको पछि नलागी वैदेशिक रोजगार विभागबाट सही सूचना लिएर अनावश्यक व्यक्तिको पछि नलाग्न अनुरोध छ । सीप सिकेर बसौं र समय आएपछि प्रतिस्पर्धा गरौं ।
इजरायल कामदार पठाउने प्रक्रियाका लागि छुट्टै कार्यालय आवश्यक भएको हो ?
विभागमा इजरायलसम्बन्धी काम गर्ने छुट्टै सेल छैन । यदि कोटा बढाएर नियमित रूपमा पठाउन सकिने अवस्था आए यसका लागि छुट्टै कार्यालय र निकाय तोक्ने सोच छ । सम्झौताअनुसार माग बढ्दै गयो भने यसको लागि काम अघि बढाउन सकिन्छ । हाल इजरायलको काम विभागले नै गरिरहेको छ ।
