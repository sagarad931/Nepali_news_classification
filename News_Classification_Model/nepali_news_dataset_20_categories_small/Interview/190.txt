
अनिल ज्ञवालीप्रमुख कार्यकारी अधिकृत, ग्लोबल आईएमई बैंक 
सरकारले आर्थिक वर्ष ०७३/०७४ को बजेटमा मुद्रास्फीति ७.५ प्रतिशतभित्र कायम राख्ने लक्ष्य तोकेको छ । बजेटले कर्मचारीको तलव, सामाजिक सुरक्षा भत्ता, सांसद विकास कोषको रकम वृद्धि गरेकाले बजारमा तरलता अधिक हुने र मुद्रास्फीति लक्ष्यभित्र कायम राख्न मुस्किल पर्ने ग्लोबल आईएमई बैंकका प्रमुख कार्यकारी अधिकृत अनिल ज्ञवाली बताउँछन् । बजेटमार्फत् सरकारी कार्यक्रममा बैंकहरूले अनिवार्य लगानी गर्नुपर्ने व्यवस्था गर्नु गलत भएको र कर्जाको माग र सम्भावना भएका क्षेत्रमा बैंक आफैं जाने उनको भनाइ छ । सरकारले कर्जा लगानीमा अनिवार्य गर्नुभन्दा उद्यमशीलता बढाउनेतर्फ सरकारको ध्यान जानुपर्ने उनले सुझाव दिए । बैंक तथा वित्तीय संस्थासम्बन्धी ऐन (बाफिया) मा सीईओ २ कार्यकाल मात्र बस्ने व्यवस्था तोकिनु गलत भएको र यो अधिकार बैंक सञ्चालक समितिलाई दिनुपर्ने उनले बताए । ३२ वर्ष बैंकिङ क्षेत्रमा बिताएका ज्ञवालीसँग १२ वर्ष अन्तरराष्ट्रिय बैंकसँग काम गरेको अनुभव पनि छ । फिलिपिन्सबाट एमबीए गरेका उनीसँग नेपालको बैंकिङ क्षेत्रका विविधि विषयबारे कारोबारकर्मी यादव हुमागाईंले गरेको कुराकानी :
सरकारले घोषणा गरेको आर्थिक वर्ष ०७३/७४ को बजेटमा मुद्रास्फीति ७.५ प्रतिशतमा कायम राख्ने लक्ष्य सम्भव छ ?
प्रस्तावित बजेटले धेरै शीर्षकमा खर्च बढाएको देखिन्छ । जसका कारण बजारमा धेरै पैसा आउने र तरलतासमेत वृद्धि हुने हुँदा महँगी बढ्न सक्ने सम्भावना देखिन्छ । आगामी वर्षका लागि आउने मौद्रिक नीतिले समेत यसमा प्रभाव पार्ने हुन्छ जुन हेर्न बाँकी नै छ । विगतका अनुभवलाई हेर्दा अहिलेको अवस्थामा प्रस्तावित मुद्रास्फीति दर ७.५ प्रतिशतमा सीमित गर्ने कार्य चुनौतीपूर्ण नै देखिन्छ ।
बजेटमा सरकारी कार्यक्रमलाई बैंकहरूले अनिवार्य कार्यान्वयन गर्नुपर्ने भनिएको छ । यसलाई कसरी कार्यान्वयन गर्नुहुन्छ ?
सरकारी कार्यक्रमलाई बैंकहरूले अहिले पनि सहयोग गरेकै छन् । त्यसको कार्यान्वयनमा लागि रहेकै छन् । तर, यो क्षेत्रमा यति नै लगानी गर्नुपर्छ भनेर बैंकहरूलाई अनिवार्य गर्नु राम्रो होइन कि ? बैंक आफैंले लगानीका लागि उपयुक्त परियोजनको खोजीसमेत गरिरहेका हुन्छन् । बैंकले सर्वसाधारणको बचत परिचालन गर्ने भएकाले लगानीको सुरक्षा पहिलो सर्त हो । बैंकलाई लगानी गर्ने रकम फिर्ता हुने कुरामा ग्यारेन्टी भएमा सरकारले भनेको क्षेत्रमा लगानी गर्न कुनै समस्या पर्ने कुरै भएन ।
चालू आर्थिक वर्षमा भूकम्प, आन्दोलन र नाकाबन्दी जस्ता कारणले अर्थतन्त्रका सूचक नै बिग्रिएका बेला बैंकहरू भने नाफामा छन् । बैंकहरूको अवस्था सहज हुनुको कारण के हो ?
चालू आर्थिक वर्षमा भूकम्प, आन्दोलन र नाकाबन्दीका कारण नेपाल राष्ट्र बैंकले ऋणीहरूलाई केही सहुलियत प्रदान गरेकाले पनि बैंकहरूको अवस्था अलिक सहज बनेको हो । विगत दुई त्रैमासको वित्तीय विवरण हेर्नुभयो भने बैंकहरूको कर्जा प्रवाहमा खासै वृद्धि हुन सकेको थिएन । तेस्रो त्रैमासमा आएर बैंकहरूको कर्जा १ खर्बभन्दा बढीले वृद्धि भएको देखिन्छ । पहिले संकुचित भएको व्यापार व्यवसायलार्ई यो त्रैमासमा बढाउने मौका मिल्यो । यस अवधिमा बैंकहरूको पुँजीसमेत बढेका कारण कर्जा विस्तार गर्ने क्षमता पनि वृद्धि भयो । यिनै कारणले गर्दा बैंकहरूको नाफा बढ्नु अस्वाभाविक होइन ।
यो वर्ष राष्ट्र बैंक ब्याजदर नियन्त्रण गर्न असफल भयो, ब्याजदरको तीव्र उतारचढावले कस्तो असर पर्छ ?
पछिल्लो समयमा बैंकबाट ऋण लिनेका लागि केही फाइदाजनक देखियो । तर, जुन हिसाबले ब्याजदरमा परिवर्तन भइरहेको छ यसले केही अप्ठ्यारोसमेत पारेको छ । ब्याजदर छिटोछिटो परिवर्तन ऋणी र निक्षेपकर्ता दुवैलाई राम्रो हुँदैन । ब्याजदरको उतारचढाव हुँदा व्यवसायीलाई कुन ब्याजदर राखेर लगानीको योजना बनाउने भन्ने अन्योल हुन्छ । ७–८ प्रतिशतमा ब्याजदरको प्लानिङ गरेर व्यवसाय गर्दा पछि १२–१३ प्रतिशत पुग्यो भने आयोजनाकै दिगोपनमा समस्या आउन सक्छ । यसका लागि राष्ट्र बैंकले ब्याजदर एउटा बिन्दुमा राख्नुपर्ने देखिन्छ । राष्ट्र बैंकले बजारबाट तरलता खिचेर ब्याजदर नियन्त्रण गर्न खोजेको हो, तर यसले मात्र सफल हुन सकेन । राष्ट्र बैंकले सातामा वा तीन–तीन महिनामा खिचेको तरलता फेरि बजारमा आइहाल्ने भएकाले योभन्दा बढी अवधिका उपकरणको आवश्यकता छ । तरलता व्यवस्थापन गर्न यति खर्च भयो भनेर सञ्चारमाध्यमले विश्लेषण गर्नु पनि गलत हो । राष्ट्र बैंकले कति तरलता खिच्यो ? भन्दा पनि ब्याजदर कहाँ छ भन्ने कुरा महत्वपूर्ण हो । बजारलाई स्थिरता दिने कार्य गर्नु नेपाल राष्ट्र बैंकको दायित्व पनि हो । ब्याजदर घट्दा पुँजी पलायनको खतरा पनि रहने हुँदा बजारमा ब्याजदर एउटा निश्चित बिन्दुमा राख्नुपर्छ । अर्को कुरा ऋणीहरूले पनि अनावश्यकरूपमा ब्याजदर घटाउने सौदावाजी गर्नु ठीक होइन ।
बैंकहरूले ऋणको ब्याजदर बढ्दा तुरुन्तै बढाउने तर घट्दा घटाउँदैनन् भन्ने आरोप छ नि !
कुनै–कुनैमा केसमा यस्तो भएको पनि हुनसक्छ । तर, नेपाली बजारमा भने यति धेरै प्रतिस्पर्धा भएको ठाउँमा यस्तो कुरा सम्भव हुँदैन । बैंकहरूलाई बजारको दरअनुसार चल्नु पर्ने बाध्यात्मक अवस्था पनि रहन्छ । बरु ब्याजदर बढाउन गाह्रो हुने अवस्था छ । घटाउनका लागि त बैंकहरूले आँखा चिम्लेर घटाएको देखिन्छ । बैंकहरूलाई व्यवसाय विस्तार गर्ने दबाब एकातिर छ भने अर्कोतिर नयाँ क्षेत्रमा कर्जा मागको अवस्था छैन । यस्तो अवस्थामा बैंकहरूलाई लगानी बढाउनका लागि सरल उपाय भनेकै अर्को ग्राहकलाई आफूतिर आकर्षित गर्नु हो । त्यसका लागि पनि ब्याजदरले नै प्रभाव पारेको हुन्छ । अहिले ग्राहकमा पनि सचेतना आइसकेको छ । त्यसैले बजारमा ब्याजदर घटेको थाहा पाउने बित्तिकै बैंकमा ब्याज घटाउनुपर्यो भनेर निवेदन दिन्छन् । व्यक्तिगत घर, गाडी कर्जा लिएका ग्राहक भने एक÷दुई प्रतिशत घट्दैमा ब्याजदर घटाउनुपर्यो भनेर बैंकमा निवेदन दिन नआएको हुनसक्छ ।
तपाईंहरू लगानी भएन भनेर गुनासो गर्नुहुन्छ । तर, नयाँ क्षेत्र र ऋणी बढाउन किन लाग्नुभएन ?
बैंकहरूले बढाउनेभन्दा पनि उद्यमी आफैं आउने हो । बैंकहरूले उद्यमी बढाउने अवस्था हुँदैन । ग्राहकको कुनै प्रस्ताव छ र त्यसमा लगानी गर्न जोखिम छैन भने हामी ऋण दिन तयार छौं । उद्यमशीलता बढेमात्र बैंकका ऋणी बढ्ने हो । यसमा हाम्रोभन्दा पनि बढी भूमिका सरकारी नीति कार्यक्रमहरूको र व्यावसायिक वातावरणको हुन्छ ।
नाकाबन्दी खुलेपछि आर्थिक वातावरण सहज हुँदै गएको छ । पछिल्लो समयमा कुन क्षेत्रमा कर्जाको माग छ ?
स–सानादेखि ठूला आयोजनामा पनि कर्जाको माग भइरहेको छ । हाइड्रोपावर, सिमेन्ट उद्योग, होटललगायतका क्षेत्रमा कर्जाको माग छ । यसैगरी होसलेस तथा रिटेल ट्रेडिङमा पनि छ । हाउजिङ, घर तथा गाडी कर्जामा पनि राम्रै लगानी प्रस्ताव आइरहेका छन् ।
उत्पादनमूलक क्षेत्रमा लगानी गर्न बैंकहरूलाई बाध्यकारी व्यवस्था गर्नुपरेको छ । यो क्षेत्रमा बैंकहरूले किन लगानी गर्न नचाहेका हुन् ?
बैंकहरूले लगानी गरिरहेका सेयर, सुनचाँदी धितोबाहेक अधिकांश क्षेत्र उत्पादनमूलक नै हुन् । होलसेल तथा रिटेल ल्याडिङमा हाम्रो कर्जा गए पनि सोबाट व्यापार व्यवसायको वृद्धि हुन्छ, सर्वसाधारण दाल चामललगायत दैनिक उपभोग्य सामान किन्न पाउँछन् । यसैबाट धेरै व्यक्तिको रोजीरोटी चलेको छ । यसलाई उत्पादनमूलक भन्ने कि नभन्ने ? एक/दुईवटा बाहेक सबै कर्जा उद्यमशीलता वृद्धिका लागि नै हो । किराना पसललाई दिने एक÷दुई लाखदेखि हाइड्रोलाई दिने करोडौंको कर्जा उत्पादनमूलक क्षेत्रमा नै प्रवाह भएको कर्जाको रूपमा लिनुपर्छ भन्ने मलाई लागेको छ । राष्ट्र बैंकले गरेको उत्पादनमूलक क्षेत्रको परिभाषामा सिमेन्ट, छड, जस्तापाता जस्ता उद्योग समेटिएका छैनन् । उत्पादनमूलक क्षेत्रको दायरा बढाउनुपर्ने देखिन्छ । यस्तो परिभाषामा उत्पादनमूलक क्षेत्रलाई समेटेको अवस्थामा ४० प्रतिशत लगानी गर्नुपर्ने व्यवस्था गरे पनि बैंकहरू तयार रहन्छन् ।
बैंकहरूले लगानी गरेका क्षेत्रलाई उत्पादनमूलक क्षेत्रकै रूपमा लिनुपर्छ । लगानीको वातावरण सिर्जना भएको अवस्थामा उद्यमशीलता बढ्ने र बैंकहरू आफैं त्यस क्षेत्रमा स्वतः जाने अवस्था आउँछ ।
सरकारले व्याजमै अनुदान दिएर सुरु गरेका कृषि र युवा स्वरोजगार कर्जामा निजी क्षेत्रका बैंकको चासो देखिँदैन नि !
निजी क्षेत्रका बैंकलाई पनि व्यापारिक संस्थाकै रूपमा लिनुपर्ला । जहाँ फाइदा देखिन्छ त्यहाँ बैंकहरू व्यापार व्यवसायका लागि जान्छन् नै । कुनै क्षेत्रमा सम्भावना देखियो भने एउटा मात्र होइन, तीन÷चारवटा बैंक नै आकर्षित हुन्छन् । सरकारले बनाएका योजना पनि अलिक व्यावहारिक हुनुपर्छ । बैंकहरूले निक्षेपकर्ताको रकम उठाएर लगानी गर्ने हो, जहाँ जोखिमसमेत रहन सक्छ । त्यसप्रति ध्यान दिएर सरकारले योजना बनाउनुपर्छ । बैंकहरू सरकारले ल्याएका योजनामा सहयोग गर्न तयार रहन्छन् ।
अहिले अभियानै रूपमा शाखारहित बैंकिङ खोल्ने क्रम बढिरहेको छ । गाउँमा लघुवित्त र सहकारी भएको ठाउँमा बैंकले एउटा पसललाई प्रतिनिधि तोकेर सुरु गरेको सेवा दीर्घकालीन होला र ?
अहिलेसम्म खुलेका शाखारहित बैंकिङ सेवा बन्दै भएको त सुनेको छैन । तर, यो सेवालाई दिगो बनाउने चुनौती भने छन् । यो चुनौती सामना गर्नका लागि सरकारले नागरिकलाई दिने सामाजिक सुरक्षा भत्ता, अनुदानलगायतका रकम बैंकमार्फत दिने र त्यसका केही सेवा शुल्क लगाइदिने हो भने अझ सहज हुन्छ । सरकारले पनि शाखारहित बैंकिङलाई दिगो बनाउनका लागि सहज वातावरण बनाइदिनुपर्छ । शाखारहित बैंकिङ ग्रामीण तथा दुर्गम क्षेत्रमा बैंकिङ सेवा पुर्याउने एउटा शसक्त माध्यम हुनसक्छ ।
पुँजी वृद्धिका लागि मर्जर अभियानजस्तै चलिरहेको छ, यो धेरैले फोर्स मर्जर हो यसको परिणाम नराम्रो आउन सक्नेसमेत भनिरहेका छन् । पुँजी वृद्धिका लागि बैंकहरूले गरेको कसरतलाई कसरी हेर्नुहुन्छ ?
ग्लोबल आईएमई बैंकको कुरा गर्दा मर्जरबाट अप्ठ्यारो भएको मैले देखेको छैन । व्यवसायको आकार बढेकै छ । नीतिगत तहका योजना ठीक भएमा व्यवस्थापन तहमा हुने समस्याले त्यति अप्ठ्यारो पार्दैन । मर्जर गरेका अरु बैंकको स्थिति हेर्दा पनि नराम्रो रिजल्ट आएको छैन । केही स(साना समस्या रहन सक्छन्, त्यसलाई सहज रूपमा निराकरण गर्न सकिन्छ । सुरुमा मैले नै मर्जर ठीक होइन कि भनेकै हो तर अहिले आएर हेर्दा त्यस्तो लाग्दैन । जहाँसम्म पुँजी वृद्धि आवश्यकता हो की होइन भन्ने कुरा छ, राष्ट्र बैंकले धेरै बैंक तथा वित्तीय संस्था हुँदा समस्यामा पर्न सक्ने भएर थोरै गर्नका लागि पुँजी वृद्धिको योजना अघि सारेको हो । यसले बैंकको सेवाको गुणस्तर र जोखिम बहन गर्ने क्षमता बढाउँछ ।
पुँजी बढाएपछि सेयरधनीलाई आशातित प्रतिफल दिन भने केही गाह्रो हुनसक्छ । पहिला थोरै मात्र लगानी गर्न सक्ने बैंक अब एउटै परियोजनामा बढी लगानी गर्ने क्षमतामा हुन्छन् । यस्तो लगानीमा जोखिमसमेत बढी हुन सक्छ । प्रतिफललाई निश्चित गर्नका लागि गाह्रो हुनसक्छ । राष्ट्र बैंकले बैंकहरूले लिन पाउने कमिसनमा समेत सीमा लगाइदिएको छ । त्यसमा केही थप सहुलियत दिनुपर्छ ।
पुँजी बढाउन दिएको दुई वर्षको समयमा अब एक वर्ष बाँकी छ । यो समय बढाउनु पर्ने÷नपर्ने विषयमा बैंकरहरूबीच विवाद छ, यसमा तपाईंलाई के लाग्छ ?
दुई/तीनवटा उदाहरण हेर्दा यो पर्याप्त छ जस्तो पनि देखिन्छ । ग्लोबल बैंकको कुरा छ हामी त वोनस सेयर दिएर नै पुर्याउँछौं । पर्याप्त छैन त म कसरी भनौं हामीले त पुर्याउँछौं । लगानीकर्तासँग पर्याप्त मात्रामा रकम छ । गर्न सक्ने अप्सनहरू धेरै छन् । मर्जरमा गएर पनि हुन्छ अथवा बोनस, हकप्रद सेयर सबै जारी गर्दा पनि हुन्छ । अझ भनौं भने सबै विकल्प खुल्ला हुँदा पनि किन पुग्दैन त भन्ने प्रश्न चाहिँ खडा हुन्छ ।
बैंक तथा वित्तीय संस्थासम्बन्धी ऐन (बाफिया) मा सीईओको कार्यअवधि दुई कार्यकाल मात्र बनाउन प्रस्ताव गरिएको छ । ऐनमा तोक्नु आवश्यकता थियो या थिएन ?
व्यापारिक संस्थाको रूपमा चलाउन अनुमति दिएपछि नियामक निकायले नियमन मात्र गर्ने हो, बाँधेर राख्ने होइन । सीईओको नियुक्ति सञ्चालक समितिले गर्ने हो । यो व्यक्ति यस संस्थाका लागि यो हिसावले ठीक छ भनेर नियुक्ति गर्छ । नियुक्ति गर्दा नै सेयरधनीलाई प्रतिफल दिन सक्छ या सक्दैन भनेर विचार गरेको हुन्छ । विदेशबाट सीईओ ल्याउने अधिकारसमेत सञ्चालक समितिमा हुनुपर्छ भनेर मैले भनिरहेको छु । लगानी गरिसकेपछि को ल्याउने भन्ने अधिकार लगानीकर्तालाई हुनुपर्छ । विदेशमा पनि सीईओको कार्यकाल तोकिएको छैन । नियामक निकायमा कार्यकालको काम लाग्ला तर निजी क्षेत्रमा यो व्यवस्थाले काम गर्न सक्ला जस्तो लाग्दैन ।
एउटै व्यक्ति लामो समय बस्दा संस्थागत सुशासन राख्न समस्या भएको राष्ट्र बैंकको तर्क छ नि !
कसैले गडबडी गरेको छ भने कारबाही गर्ने अधिकार त नियामक निकायसँग हुन्छ नै । दुई कार्यकाल तोक्दा उसले गडबडी गरेको छैन भनेर कसरी ग्यारेन्टी हुन्छ ? गडबडी गर्दा रोक्नका लागि सञ्चालक समिति रहन्छ नै । यदि सञ्चालक समिति र सीईओले गडबडी गरेको खण्डमा नियामक किन आँखा चिम्लेर बस्ने अवस्था रहँदैन ? उसले त कारबाही गर्नुपर्छ ।