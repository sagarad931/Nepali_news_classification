
प्रा.डा. प्रकाश अधिकारी मनमोहन अधिकारीका सुपुत्र
मनमोहन अधिकारी नेपाली कम्युनिस्ट आन्दोलनका धरोहरमध्ये एक हुन् । नेकपा (एमाले)का तत्कालीन अध्यक्षसमेत रहेका उनको नाम लिनेबित्तिकै जो कोहीले सम्मान प्रकट गर्छ । मुलुक परिवर्तनमा उनको योगदान सबैका लागि स्मरणीय छ । ०५१ सालमा पहिलो कम्युनिस्ट सरकारका प्रधानमन्त्री बनेर इतिहास रचेका अधिकारीको निष्कलंक छवि नेपाली समाजका लागि अनुकरणीय छ । उनको देहावसानपछि भने अनुयायीमा त्यो आदर्श र निष्ठा भाषणमा मात्र सीमित रहन पुग्यो । आज राजनीतिक तथा सामाजिक हिसाबले जे जति परिवर्तन भए पनि उनको जस्तो कुशल नेतृत्व, जीवनशैली, दूरदर्शी सोच खोजिरहेको छ । नेकपा (एमाले) ०५१ सालपछि पटक–पटक सरकारमा पुगे पनि अधिकारीले नेतृत्व गरेकाृ ९ महिने सरकारको कामलाई नै देखाएर अझै निर्वाचनका बेला जनतासँग मत माग्ने गरेको छ । इमानदार निष्ठावान नेता अधिकारीको नाममा विश्वास आर्जनका साथै लगानी सुरक्षित हुने देखेर पार्टीमा आस्था राख्ने एक पक्ष लागिपरेको छ । त्यसैले पछिल्लो समय मनमोहनको नाम चर्चामा छ । उक्त नामका बारेमा विवाद आएपछि छोरा प्रा.डा. प्रकाश अधिकारीसम्म पुगेर अधिकारीका गुण र योगदानको स्मरण गरिएको छ । प्रकाशले आफ्ना बुवाको नाममा सञ्चालनमा ल्याउन लागिएको मेडिकल कलेज बीपी कोइराला स्वास्थ्य विज्ञान प्रतिष्ठान धरानको जस्तै अघि बढाउन आग्रह गरे । उनले मनमोहनको नाममा सञ्चालनमा आउने कुनै पनि संस्थामा विवाद नआओस् भन्ने आफ्नो चाहना रहेको सुनाए । हाल व्यवस्थापिका–संसद्मा पुगेको मनमोहन स्वास्थ्य विज्ञान प्रतिष्ठानको विधेयकलाई स्वतन्त्र रूपमा बहसमा ल्याउनुअगावै हस्तक्षेप नहोस् भन्ने चाहेको उनले बताए । प्रस्तुत छ, त्रिभुवन विश्वविद्यालय केन्द्रीय क्याम्पसमा प्राध्यापनरत अधिकारीसँग कारोबारकर्मी सञ्जय पन्थीले गरेको कुराकानी :
तपाईं पूर्वप्रधानमन्त्री एवं नेकपा (एमाले)का तत्कालीन अध्यक्ष मनमोहन अधिकारीका सुपुत्र हुनुहुन्छ, आफूलाई कसरी चिनाउनुहुन्छ ?
म एक जना इन्जिनियरका रूपमा चिनिन चाहन्छु । म प्राविधिक हुँ । म माइनिङ इन्जिनियर हुँ । म त्रिभुवन विश्वविद्यालयको प्राध्यापक पनि हुँ । प्राविधिक पेसामा क्रियाशील रहेका कारण म आफ्नो परिचय सामान्य नागरिकसरह नै दिन रुचाउँछु । मलाई धेरैले पूर्वप्रधानमन्त्री मनमोहन अधिकारीको सुपुत्र भनेर पनि चिन्नुहन्छ । त्यसरी चिनिन पाउँदा मलाई गर्व लाग्छ किनभने मेरा पिता स्वर्गीय मनमोहन अधिकारीलाई सिंगो मुलुकले इमानदार नेता तथा प्रधानमन्त्रीका रूपमा चिन्दछ । पिताको योगदानका कारण मेरो परिवार राष्ट्र र समाजबाट जति हुनुपर्ने त्यति नै सम्मानित छ ।
तपाईं मनमोहन अधिकारीलाई कसरी स्मरण गर्नुहुन्छ ?
मैले आफ्ना पिताका बारेमा प्रशंसा गर्नु राम्रो हुँदैन । तापनि, त्यो जमानामा राजनीतिमा लागेर राष्ट्रका लागि केही गर्नुपर्छ भन्ने आरणीय नेता बीपी कोइराला र मेरा पितालाई एउटै पंक्तिमा राखेर सम्मान गर्न रुचाउँछु । किनभने, इमानदारी र दृढताका हिसाबले मूल्यांकन गर्नुपर्दा उहाँहरूको चिन्तन र व्यवहारमा समाजवाद झल्किन्छ । अरूले कसरी मूल्यांकन गर्छन् ? त्यो छुट्टै कुरा भयो । तर, मेरा लागि मेरा पिताले प्रजातन्त्र प्राप्तिमा केही बाँकी राख्नुभएजस्तो लाग्छ । मेरा पिता प्रजातन्त्र र मुलुकका लागि इमानदार र सदाचारयुक्त व्यक्ति हुनुहुन्थ्यो भन्न मलाई कुनै संकोच छैन ।
मनमोहन अधिकारी र बीपी कोइरालाको अगुवाइमा अघि बढेका पार्टीहरूमा यति बेला इमानको खडेरी परेको हो ?
त्यसरी पनि नबुझौं किनभने त्यो परिवेश अहिले छैन । कहिलेकाहीं इमानदार भनेर विश्वास गरिएका नेताहरूले झुठो कुरालाई पक्षपोषण गर्नुपर्ने अवस्था छ । त्यस्तो देखिएको पनि छ । त्यो उहाँहरूको बाध्यता होला । तर, मैले नाम लिएका नेता बीपी कोइराला र मेरा पिताले खै कसरी हो आफूलाई त्यो संस्कारबाट टाढा राखेको म पाउँछु । अहिलेका नेताहरू आ–आफ्ना निहित स्वार्थका लागि जे पायो त्यही बोलिरहेको सुन्छु । आफ्नो पक्षको पोषण गर्ने गरी नेताहरू बोल्न आवश्यक छैन । आजको परिवर्तन (गणतन्त्र) वर्तमानका नेताहरूको नाम लिएर उसले गर्दा आयो वा फलानोले गर्दा आएको भन्ने तर्कप्रति म सहमत हुन सक्दिनँ । किनभने, यसको पृष्ठभूमिमा अरूले पनि योगदान गरेका छन् ।
झिनामसिना कुरामा झगडा गरेको देख्दा अहिलेका नेताहरूमा इमानदारी र सदाचार छजस्तो लाग्दैन । ०४६ सालयता राजनीतिक परिवर्तन भए पनि त्यसले समाजलाई सही दिशा दिन सकिरहेको छैन । नेताहरू कहीं न कहीं चुक्दै आउनुभएको छ । तर, कहाँ चुक्यौं भनेर नेताहरूले स्वमूल्यांकन गर्ने बेला भइसकेजस्तो लाग्छ ।
तपाईंले बीपी र मनमोहनको सही मूल्यांकन भएन भन्न खोज्नुभएको हो ?
त्यस्तो होइन । हामी परिवारका सदस्यले त्यसो भनियो र खोजियो भने उहाँहरूप्रति अपमान हुन्छ । किनभने, मेरा पिताले जीवनकालमा कहिल्यै आफ्नो भूमिकाको मूल्यांकन गरेर कुनै कुरा माग्नुभएन । उहाँको योगदान र आवश्यकतालाई महसुस गरेर उहाँका अनुयायी र विचारका पक्षपोषकले विश्वास गरी जिम्मेवारी दिनुभएको हो । त्यो जिम्मेवारी उहाँले इमानदारीसाथ निर्वाह गर्नुभएकाले आज सिंगो समाजले सम्मान गर्दछ । त्यही भएर मैले उहाँको नाममा कुनै कुरा माग्न मिल्दैन । मैले नजिकबाट चिनेको बीपी कोइरालाको परिवारले पनि केही मागेजस्तो लाग्दैन । उहाँको चिन्तन र विचारबाट समाजलाई भयमुक्त वातावरणमा शासनसत्ता सञ्चालन होस् भन्ने चाहना हो ।
त्यसरी नै स्वर्गीय पूर्वप्रधानमन्त्री सुशील कोइराला पनि त्यो पंक्तिमा राखेर सम्मान गर्नुपर्ने नेता सावित हुनुभयो भन्ने लाग्छ । किनकि उहाँको इमानदारिता र सदाचारितालाई पनि आक्षेप लगाउने ठाउँ छ भन्ने लाग्दैन । उहाँहरू डेमोक्रेसी, समाजवाद र इमानदारीका लागि कहींकतै चुक्नुभएन भन्ने मेरो बुझाइ छ । कांग्रेसका वा कम्युनिष्टका वर्तमान नेताले उहाँहरूको जीवन आदर्शबाट त्यो कुरा बुझ्न र सिक्न आवश्यक छ । राजनीतिक शक्तिहरू कहिले राजनीतिभन्दा अघि र कहिले पछि हुँदा रहेछन् । अहिलेको राजनीतिक परिवर्तन राजनीतिक शक्तिहरूभन्दा अगाडि रहे पनि शक्तिको नेतृत्व गर्नेहरू पछाडि परेजस्तो लाग्छ ।
तपाईंले मुलुकको अहिलेको अवस्थालाई इंगित गर्नुभएको हो वा नेतृत्व तहमा अन्योल देखियो भन्न खोज्नुभएको ?
दुवैमा अन्योल देखिन्छ । कुनै पनि कुरा शून्यतामा त रहन्न । तर, त्यसले लिने गति कस्तो छ भन्ने मूल्यांकन गर्दा कहीं अन्योल छाएको हो कि भन्ने लाग्छ । यत्रो परिवर्तन (गणतन्त्र)पछि संघीयताको विवादमा देखिएको अलमल कहीं न कहीं पूर्वाग्रह प्रेरित देखिन्छ । त्यसका लागि त पहिले नै यस्तो अवस्था आउँछ भनेर नेतृत्व तहले मूल्यांकन गर्न सक्नुपथ्र्याे । सामान्य अवस्थामा त शासन जसले पनि चलाउँछ । किनकि, त्यहाँ राज्यका अंग हुन्छन् । तिनले आफ्नै किसिमले काम गरिरहेका हुन्छन् । तर, विशेष अवस्थामा सही दिशानिर्देश गर्न सक्नु नै कुशल नेता र नेतृत्वको गुण हो । तर, आज त्यो कुराको अभाव महसुस भइरहेको छ । अहिलेका नेतृत्व दलभित्रका गुट, उपगुट र निहीत स्वार्थमा अल्झिएका छन् । जुन कुरा कम्युनिस्ट पार्टीका संस्थापक पुष्पलाल र नेपाली कांग्रेसका संस्थापक बीपीलाई नजिकबाट अध्ययन गर्दा जानकारी हुन्छ । आजको गणतन्त्र उहाँहरूको सपना हो । योगदान समस्त देशवासीको रह्यो । तर, आज त्यही प्राप्तिलाई संस्थागत गर्ने जिम्मेवारी लिनुभएका नेतृत्व तहमा अन्योल देखिएको छ । हुन त अनुभव नभएर पनि होला ।
पछिल्लोपटक मनमोहन अधिकारीको नाममा सहकारीद्वारा लगानी प्रवद्र्धित ‘मनमोहन स्वास्थ्य विज्ञान प्रतिष्ठान’ सञ्चालनको विषयले निकै चर्चा पाएको छ । यो विवादित पनि हुन पुग्यो । यसको वास्तविकताबारे तपाईं कति जानकार हुनुहुन्छ ?
त्यो संस्था कसरी आयो भन्ने भन्दा पनि त्यसको सञ्चालन पद्धतिबारे विवाद भएजस्तो लाग्छ । नामका बारेमा विवाद हो भन्ने मलाई लाग्दैन । पक्कै सञ्चालन पद्धतिबारे विवाद भएको हुन सक्छ । यसलाई नेपालमा सञ्चालित मेडिकल कलेजहरूको स्वरूपभन्दा पृथक तरिकाबाट ल्याउन खोजिएको छ । त्यसको निर्णय गर्ने काम सरकार र व्यवस्थापिका–संसद्को हो । जुन, संस्था सञ्चालनको विधेयक नै अहिले व्यवस्थापिका–संसद्मा प्रवेश गरेको अवस्थासम्म म जानकार छु ।
मेडिकल कलेजको मान्यता र प्रावधानबाट ल्याइएको छैन भने स्वीकृति दिनु गलत हुन्छ । तर, यति भनिरहँदा सहकारीले चलाएको संस्थालाई स्वीकृति दिनु हुँदैन भन्ने कुरासँग म सहमत छैन । संसद्मा स्वतन्त्र रूपमा बहस भएर आओस् भन्न चाहन्छु । संसद्मा बहस भएको संस्थामा राज्यको स्वामित्व रहन्छ । त्यसरी आउने संस्थामा कसैले आपत्ति जनाउँछ भन्ने मलाई लाग्दैन । किनकि, अहिलेसम्म पिताका नाममा सञ्चालनमा आएका संस्था अरू पनि छन् तिनमा कुनै किसिमको विवाद छैन । राज्यले पनि ती संस्था सञ्चालनमा ध्यान दिएको छ । चाहे त्यो महाजगन्जको ‘मनमोहन कार्डियो भासकुलर सेन्टर’ होस् वा साँखुमा सामाजिक संस्थाले ल्याएको मनमोहन वृद्धवृद्धा आश्रम । या त विराटनगरको पोलिटेक्निकल सेन्टर । कहीं पनि विवाद आएका छैनन् ।
‘लिबरल इकोनोमिक्स’मा देश गएका बेला निजी क्षेत्रबाट संस्था सञ्चालन गर्न लगानी हुन्छ भने आपत्ति मान्नुपर्छ जस्तो लाग्दैन । तर, त्यसका लागि शैक्षिक संस्थाका रूपमा सञ्चालन हुन आफ्नै ऐननियम हुन्छन् । ती पक्ष भने पूरा गरिएको हुनुपर्छ । शैक्षिक सर्टिफिकेट दिने संस्थालाई सरकारले नियन्त्रण गर्ने गरी कानुन बनाउनुपर्छ ।
पिताको नाममा अस्पताल सञ्चालन गर्न उहाँको निधनपछि एमाले नेता राजेन्द्र पाण्डेले जानकारी गराउनुका साथै त्यसका लागि परिवारका नाताले स्वीकृति माग्नुभएको हो । मैले पनि स्वीकृति दिएको हुँ । पिताको नाममा मेरा काका तथा एमाले नेता भरतमोहन अधिकारीको अग्रसरतामा पछि एउटा छुट्टै स्मृति प्रतिष्ठान सञ्चालनमा पनि ल्यायौं । त्यसले पनि आफ्नै किसिमले काम गरिहेको छ । स्मृति प्रतिष्ठानमातहत विराटनगरमा मनमोहन अधिकारी पोलिटेक्निकल इन्स्टिच्युट सञ्चालनमा छ । त्यसले पनि आफ्नै किसिमले सामाजिक क्षेत्रमा काम गरिरहेको छ । प्राविधिक शैक्षिक जनशक्ति उत्पादन भइरहेको छ । त्यसका लागि सरकारले र भारत सरकारले आर्थिक लगानीसहितको सहयोग गरिरहेका छन् । अब त्यो सम्पत्ति सरकारकै भएको छ । त्यसका लागि पनि सरकारले छुट्टै ऐन बनाएर सञ्चालन गर्ने तयारी गरिरहेको छ । मेडिकल कलेजसँग जोडिएको प्रसंग हैन ।
एमाले नेता पाण्डेले नेतृत्व गरेको काठमाडौंमा अस्पताल सञ्चालन गरिरहेको समूहले मेडिकल कलेज स्थापनाको उद्देश्य राखेर लगानी जुटाउनुभएछ । त्यसमा सेयर हाल्न मलाई पनि आग्रह गरिएको थियो । तर, मैले उहाँको आदर्श र निष्ठालाई बिर्सिएर नाफा आर्जन गर्ने उद्देश्यले सेयर हाल्ने कुरै आउँदैनथ्यो । मैले हालेको पनि छैन । हाल्दिनँ पनि । किनकि, आर्थिक मुनाफा गर्ने संस्था भएकाले त्यहाँ सेयर हालेपछि मलाई पनि लोभ उत्पन्न हुन्छ । परिवारको नाताले कहाँ राखौं भनेर आग्रह गर्दा आर्जन नहुने कुनै पद छ भने राख्न सक्नुहुन्छ भनेर स्वीकृति दिएपछि अहिले त्यो स्वास्थ्य विज्ञान प्रतिष्ठानको मानार्थ सदस्य म पनि छु ।
मनमोहन अधिकारीजस्ता नेताको नाममा यसरी एउटा पक्षले आम्दानी गर्ने गरी संस्था सञ्चालन गर्न खोज्नु उचित होला त ?
त्यो कुरा अब मैले भनिरहनुपर्ने विषय हैन । किनभने, सरकारले चाह्यो भने बीपी कोइराला स्वास्थ्य विज्ञान प्रतिष्ठानजसरी ल्याउन पनि सक्छ । सबैभन्दा उत्तम विकल्प सरकारले लगानीकर्ताको लगानी खेर नजाने गरी त्यसरी ल्याइदिन सक्यो भने उचित हुनेछ । त्यसरी ल्याउन सरकारले नसक्ने पनि हैन । पब्लिकका लागि सेवा दिने गरी कुनै प्रक्रिया पु¥याएर एउटा नयाँ मेडिकल कलेज आउँछ भने आपत्ति मान्नुपर्छ भन्ने लाग्दैन । त्यो संस्थामा मेरा पिताको नाम रहोस् वा नरहोस् तपसीलको विषय हो । राज्यले कदर गरेर मनमोहनकै नाममा ल्याउँछ भने कसैले आपत्ति गर्नुपर्छ भन्ने लाग्दैन । कि त उहाँको योगदान राज्यका लागि छैन भन्न सक्नुप¥यो । हैन भने अनावश्यक विवाद गर्नुपर्छजस्तो लाग्दैन ।
मनमोहन स्वास्थ्य विज्ञान प्रतिष्ठानको प्रस्तावित ऐन संसदीय समितिमा छ । तर,  छलफलमा पनि लगानीकर्ता सांसदले नै भाग लिएर विरोध जनाउनेसँग सौदाका रूपमा पारित गर्ने गरी चलखेल गरिहेको सुनिन्छ । कत्तिको उचित हो संसद्लाई नै बन्धक बनाएर एउटा पक्षले गरेको लगानीलाई संरक्षित गरिनु ?
संसदमा के भएको छ ? मलाई जानकारी छैन । मैले भनिसकें कि मेरो कुनै लगानी छैन । लगानी नभएको स्थानमा चासो लिने कुरा पनि भएन । तर, संसद्मा पुगेको ऐन पारित गराउन प्रक्रिया आफ्नै किसिमका छन् । संसद्मा छलफल हुनुअगावै कानुन मन्त्रालयले स्वीकृति दिनुपर्छ । छलफलपछि पनि कानुन मन्त्रालयले करेक्सन गर्छ । संसद्मा पुगेको कुरामा त्यसरी आत्तिहाल्नुपर्छ भन्ने लाग्दैन । लगानीभन्दा संस्थाको भविष्यबारे सरकारले सोच्न आवश्यक छ ।
