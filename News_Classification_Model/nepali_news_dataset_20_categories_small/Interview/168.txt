
अर्थ मन्त्रालयको नेतृत्व सम्हालिसकेका पाका राजनीतिज्ञ हुन्, राष्ट्रिय प्रजातन्त्र पार्टीका वरिष्ठ नेता डा. प्रकाशचन्द्र लोहनी । अर्थतन्त्रका राम्रा जानकार मानिने लोहनी सरकारमा नभए पनि उनको पार्टी राप्रपा भने सरकारमा छ । आफ्नो पार्टीसमेत सहभागी सरकारले आर्थिक वर्ष ०७२.७३ को बजेट ल्याउँदै गर्दा लोहनी भने नयाँ बजेटबाट त्यति उत्साही छैनन् । भूकम्प र नाकाबन्दीको मार, नयाँ संविधान जारी भएपछि पहिलो पटक बजेट आउन लागेकाले पनि धेरैले चासोका साथ हेरेका छन् । तर, संंविधान नयाँ आए पनि प्राथमिकता नफेरिएकाले अघिल्ला बजेटमा भन्दा उल्लेख्य भिन्नता यो बजेटमा नहुने दाबी गर्छन्, डा. लोहनी । कार्यान्वयनका लागि जिम्मेवार नेतृत्व र लक्ष्य केन्द्रित प्रशासन नभएको बताउने डा. लोहनी सुनकै अक्षरमा बजेट आए पनि कार्यान्वयन हुनेमा भने आशंका व्यक्त गर्छन् । नेपालको प्रतिस्पर्धात्मक क्षमतामा ह्रास आउनु चिन्ताको विषय भएको बताउँछन् उनी । उनै पूर्वअर्थमन्त्री डा. लोहनीसँग सरकारले ल्याउँदै गरेको बजेट, कार्यान्वयनका चुनौती, भूकम्प र नाकाबन्दीपछि थिलथिलो बनेको देशको अर्थतन्त्रका विषयमा केन्द्रित रही कारोबारकर्मी जगन्नाथ दुलालले गरेको कुराकानी :
डा. प्रकाशचन्द्र लोहनीपूर्वअर्थमन्त्री
नयाँ संविधान जारी भएपछिको पहिलो बजेट आगामी जेठ १५ गते आउँदैछ । संविधान कार्यान्वयनको चरणका बेलामा आउने बजेट कस्तो हुनुपर्छ ?
नयाँ संविधान आएपछि पनि नेपालको आर्थिक यथार्थता यथावतै छ । त्यसमा खास परिवर्तन आएको छैन । त्यसकारण हाम्रा प्राथमिकतामा परिवर्तन हुने देखिँदैन । पुराना प्राथमिकता कृषि, पर्यटन, शिक्षाको आधारशीला निर्माणमा लगानीको संरचना परिवर्तन हुने स्थिति देखिँदैन । ३/४ महिनाअघि नाकाबन्दी सकिए पनि सरकारको कार्यशैली हेर्दा सरकारको लगानी गर्ने र कार्यक्षमतामा झन् ह्रास भएर गएको छ । झन् अराजकता र निस्क्रियता बढेको छ । यस परिवेशमा बजेट जस्तो आए पनि मुख्य कुरा त्यसको कार्यान्वयन हो । नेपालमा ९० प्रतिशत कार्यान्वयन र १० प्रतिशत अवधारणामा केन्द्रित हुनुपर्ने हो । किनभने अहिले अवधारणामा परिवर्तन गर्नुपर्ने अवस्था छैन । तर, हाम्रो देशमा ९० प्रतिशत योजनाको गफ हुन्छ, कार्यान्वयन १० प्रतिशत हुन्छ । जे हुनुपर्ने ठीक उल्टो भइरहेको छ । यो संरचना जहिलेसम्म बदलिँदैन तबसम्म अर्को वर्ष के बजेट आउला भनेर खासै चासो राख्नुपर्ने मैले देख्दिन ।
यसको मतलब अब आउने बजेटबाट पनि केही अपेक्षा गर्न सकिन्न भन्ने हो ?
सरकारी प्रशासन र मन्त्रालयको लक्ष्यप्रति केन्द्रित भएर काम गर्ने संरचना बिग्रेर गएको छ । त्यसलाई सुधार्न ध्यान दिइएको छैन । त्यसले गर्दा भएको पैसा खर्च गर्न सकिएको छैन । खर्च भएकै रकमको पनि सदुपयोग भएको छैन । फाइदा लिनुपर्ने पक्षसम्म बजेट पुग्नै सकेको छैन । झन् अराजकता, भ्रष्टाचार, र बेइमानी बढेको छ । यो परिवेशमा आउने बजेटले केके न ल्याउला भनेर आशा गर्ने ठाउँ छैन । हाम्रा प्राथमिकता जे थिए, त्यसमा मौलिक परिवर्तन हुने देख्दिन ।
अर्थमन्त्रीले संसद्मा प्रस्तुत गरेको आगामी बजेटका सिद्धान्त र प्राथमिकतामा ‘उद्र्धगतिशील’ भन्ने नयाँ शब्द प्रयोग भएको छ । त्यसको अर्थ के हो ?
अर्थमन्त्रीले यस पटक संसद्मा प्रस्तुत गरेको आगामी बजेटका सिद्धान्त र प्राथमिकतामा एउटा नयाँ शब्द देखें, उद्र्धगतिशील । त्यो देखेर मलाई हाँसो उठ्यो । भर्खर पढेर आएको अर्थशास्त्रीले सरकारलाई प्रभावमा पार्न खोजेजस्तो लाग्यो । किनभने १९५८ मा एल्बर्ट हर्समेन भन्ने प्रसिद्ध अर्थशास्त्रीले निकालेको शब्द हो यो । यसको अर्थ राम्रो काम सुरु भयो भने राम्रोले राम्रो नै बढाएर लैजान्छ भन्ने हो । सकारात्मक गोलचक्कर र नकारात्मक गोलचक्करमा सकारात्मक गोलचक्करको धारणा हो यो । तर, यस्तो बेलामा नयाँ शब्द राखेर नेपाली जनतालाई मैले केके गर्न खोजेको छु भनेर ठग्नुको सट्टा जति गर्न सकिन्छ त्यति काम भन्नोस् । यसलाई शाब्दिक ठगाइ भन्छु म । यसो गर्नुको सट्टा जति गर्न सकिन्छ त्यति भन्नुस् । भनेको काम गरेर देखाउँछौं, त्यति भएन भने मन्त्री, सचिव को जिम्मेवार हुन्छ ? त्यो जिम्मेवारीको सुनिश्चितता गर्छौं भन्ने कुरा मात्र भयो भने पनि नेपालमा काम हुन्थ्यो ।
भर्खर पढेर आएको विद्यार्थीले प्रभावित गर्नसक्ने त्यति सरल छ हाम्रो बजेट निर्माण प्रक्रिया ? कतिपयले अर्थमन्त्रीको विषय विज्ञतालाई लिएर प्रश्न गरिरहँदा उनको कार्यक्षमता अभावका कारण त्यस्तो भएको हो भन्न सकिन्छ ?
अर्थमन्त्रीको क्षमतासँग यसले सम्बन्ध राख्दैन । नेपालमा प्रणाली नै पारदर्शी छैन । भ्रष्टाचार बढेर गएको छ । पेट्रोल, ग्यासको कालोबजारी भइरहेको छ । मन्त्री महोदयले यसबारे अनुसन्धान गरेर सत्य तथ्य बाहिर ल्याउँछु भन्नुहुन्थ्यो । खै कहाँ गयो त्यो ? नियमनकारी निकाय असफल भएका छन् । कालोबजारीमा खुलेआम सरकारका मन्त्रीहरू, मन्त्रालय, सरकारका इकाइहरू संलग्न छन् भन्ने कुरा प्रमाणित भइरहेको छ । नियमन गर्ने इकाइहरू नै भ्रष्टाचारमा संलग्न छन् । यो परिवेशमा अहिले सरकारले आश्वस्त गर्न सक्नुपथ्र्यो । यस्तै हुँदैन भनेर आश्वस्त गर्ने ठाउँ देखिरहेको छैन । नेपालमा भाषण गर्ने नेताको कमी छैन । भाषण गर्ने क्षमताको हिसाबले नेपाल समृद्ध देशमै पर्छ । तर, त्यसको कार्यान्वयनको हिसाबले हेर्ने हो भने सबैभन्दा पुछारमा पर्छ । ९० प्रतिशत भाषण, १० प्रतिशत काम भइरहेको छ । हुनुपर्ने १० प्रतिशत भाषण ९० प्रतिशत काम हो ।
सरकारमा तपाईंको पार्टी राप्रपा पनि छ । यो गठबन्धन सरकार भएपनि प्रधानमन्त्री र अर्थमन्त्रीकै दल एमालेकै कार्यक्रम मात्र आउने चर्चा छ नि ?
हाम्रो पार्टीका मन्त्रीहरू हुनुहुन्छ । उहाँहरूले बजेटबारे पार्टीमा केही भन्नुभएको छैन । प्राविधिक रूपमा त हामी सरकारमा सहभागी छौं । तर, अहिलेको सरकारले हाम्रो पार्टीसँग, हामीसँग के गर्ने भनेर सोधेको छैन । वास्ता गरेको छैन । न हाम्रा मन्त्रीले वास्ता गर्नुभएको छ । उहाँहरू मन्त्री भएर बस्नुभएको छ, त्यत्ति हो ।
एमालेका नेताले अर्थ मन्त्रालयको नेतृत्व गर्दा अलि बढी ‘पपुलिष्ट’ बजेट ल्याउँछन् भनिन्छ । यसपटक पनि त्यस्तै खालको बजेट आउने चर्चा सत्य हो ?
सत्तामा बस्नेले केही पपुलिष्ट बजेट ल्याउने भन्ने कुरा आफ्नो ठाउँमा छ । तर, अहिले तत्कालै चुनाव हुने पनि होइन । नेपालमा अहिलेसम्म देखिएका विकृतिलाई हटाउन यो सरकारले कसरी प्रयास गर्दैछ । शासनमा देखिएका विकृति, खर्च गर्न नसक्ने अवस्थामा देखिएका विकृति, नियमन इकाईमा देखिएका असफलताहरूको मूल्यांकन सरकारले कसरी गरिरहेको छ । यो संस्थागत असफलता र अराजकतालाई यसरी नियन्त्रण गर्छौं र सही तरिकाले खर्च गरेर देखाउँछौ भन्ने आधार चाहिँ सरकारको क्रियाकलापमा कहीँ पनि देखिएको छैन । त्यसकारण सुनकै अक्षरमा लेखेको बजेट आयो भने पनि कार्यान्वयन हुन्छ भन्ने आधार नै छैन ।
एकातिर सरकारले पैसा खर्च गर्न नसकिरहेको अवस्था छ । अर्कोतिर विकास निर्माणको काम अलपत्र देखिन्छ । यसो हुनुको कारण के हो ?
पैसा खर्च गर्न नसकेर यो सरकार बसिरहेको छ । देशका प्रधानमन्त्री जसरी भए पनि पैसा खर्च गर भनेर भाषण गर्नुहुन्छ । जसरी भए पनि भनेको कसरी ? विधि, प्रक्रियाअनुसार जानुपर्यो । विधि, प्रक्रिया मिल्या छैन भने त्यसलाई मिलाउनोस् । तर, सरकार नै जनताको आर्थिक विकासका लागि जनताबाट उठाएको र विदेशीले दिएको पैसा खर्च गर्न सकिरहेको छैन । खर्च गर्न सक्दैनौ भने पैसा फिर्ता लैजान्छु भनेर विदेशीहरू बसिरहेको अवस्था छ । त्यही संरचना र शैली लिएर अर्को वर्ष आउला भनेर कति विश्वास गर्ने ।
भूकम्प र नाकाबन्दीले थिलथिलो भएको नेपाली अर्थतन्त्रलाई कसरी माथि उठाउने ?
शास्त्रका धेरै कुरा गर्दिन । सरकारले अहिले खर्चको आधारभूत परिवर्तन गर्छु भनेर पनि गर्न सक्दैन । कतिपय प्रोजेक्टहरू पोहोर छनोट भएका छन्, त्यसमा अहिले पैसा हाल्नैपर्यो । माथिल्लो तामाकोशी, निजगढ विमानस्थल, सडक बनाउने कुरा भन्नुस्, त्यसमा त बजेट राख्दै आउनुभएको छ नि । जे गर्छु भनेर राख्नुभएको छ त्यो ७०/८० प्रतिशत परिवर्तन गर्न पनि सक्नुहुन्न । तर, जुन कुराका लागि पैसा राख्नुभएको छ, त्यो लगानी हुन्छ, खर्च हुन्छ भनेर विश्वास गराउन सक्नुपर्यो । नाकाबन्दीपछि सरकारको क्रियाकलाप हेर्दा अराजकता देखिएको छ । सरकारको क्रियाकलापमा जनतालाई ठग्ने प्रवृत्ति देखिएको छ । जस्तो हामी अनुसन्धान गर्छौं भनेर मन्त्रीहरूले भनेका छन् तर, केही पनि भएको छैन । यहाँ बेइमानी भएको छ भनेर मन्त्रीहरू नै भन्छन् । मन्त्रीले भनेपछि अनुसन्धान गर्नुपर्दैन ? यत्रो क्रान्ति गरेर आएका मन्त्रीले जनता ठग्न मिल्छ ? त्यत्रो परिवर्तन भनेको के सत्ता र ठग्नकै लागि मात्र हो त ? यसबाट हामीले कसरी पार पाउने । यसबाट पार पाइन्छ भन्ने नेतृत्वको अनुभूति मैले गरिरहेको छैन । सबभन्दा चिन्ताको कुरा यो हो ।
पैसा नभएको होइन । कति संस्था अर्बौं लिएर बसेका छन् । नागरिक लगानी कोष ४०/५० अर्ब खर्च गर्न नसकेर बसिरहेको छ । बैंकहरू खर्च गर्न सकिरहेका छैनन् । रेमिट्यान्स आएको छ खर्च हुन सकेको छैन । त्यसको उपयोग गर्ने कुनै चिन्तन र दृढता नै छैन । भएको पैसा सदुपयोग गर्ने संरचना खडा गर्ने र त्यो संरचनालाई नेतृत्व दिन सकेको छैन ।
बजेट ढिलो आउँदा आर्थिक विकास प्रभावित हुने गरेको छ । यो वर्ष अघिल्ला वर्षभन्दा डेढ महिना अघि नै बजेट आउँदैछ । यसले आउँदो आर्थिक वर्षमा प्रभावकारी रूपमा काम हुने अपेक्षा गर्न सकिन्छ ?
अहिले बजेट छिटो आएकोमा ठीकै छ । राम्रो काम गर्नुस् । तर, असारमै ल्याएर पनि गर्न नसकिने भन्ने थिएन । जहिले पनि जेठ असारमै किन हाम्रो धेरै बजेट खर्च हुन्छ ? किन सत्ताधारीहरूले रोक्न सकेनन् ? किनभने नेपालका सत्ताधारीलाई जेठ, असारमा लगेर ह्वाह्वार्ती खर्च गर्दा त्यसबाट कुत आउँछ । नेपाली जनतालाई हानी हुन्छ भन्ने जान्दा जान्दै वर्षेनी त्यही काम गर्नुहुन्छ भने त्यसको मतलव जनतालाई हुने हानीबाट तपाईंलाई फाइदा भइरहेको छ, त्यहाँबाट कुत खाइरहनुभएको छ । राजनीतिज्ञ र प्रशासनको गठबन्धनले यस्तो कुत खाइरहेको छ । विकासका नाममा आखिरी समयमा पैसा खर्च गर्नुपर्यो भनेर फाइदा लिने जुन समूह छ त्यसलाई त यो वर्ष दसैं नै आएको जस्तो हुनुपर्छ ।
सरकारले बजेटको तयारी गरिरहँदा सरकार ढाल्ने खेल पनि भयो । यस्ता प्रयासका पछाडि आफूले बजेट ल्याउँदा राज्यस्रोतको दुरूपयोग गर्न पाइन्छ भनेर हो ?
यो चलखेल नेपाली जनताका लागि हुँदै होइन । यो चलखेल सत्ता र पार्टीगत स्वार्थ पूरा गर्नका लागि हो । यसमा नेपाली जनताले चासो नै लिन छोडिसके । किनभने उनीहरूको आधारभूत जिन्दगीलाई यसले असर गर्दैन । यसबारे टिप्पणी गर्नु व्यर्थ छ ।
हरेक वर्ष विकास बजेट खर्च हुने क्रम घट्दो छ । यसले विकास निर्माण अघि बढ्न सकेको छैन । यसका मुख्य कारण के हुन् र समाधान कसरी गर्न सकिन्छ ?
योजनाको अध्ययन नै नगरी पैसा हालिदिने तर खर्च नभए कोही पनि जिम्मेवार हुनु नपर्ने । त्यसको जिम्मेवार मन्त्री हुने कि सचिव ? राम्ररी परिभाषित नभएको योजनामा पैसा जाँदा त्यसमा आफूले चलखेल गर्न पाइयो । रकमान्तरका नाममा यताउता गर्न पाइने । आर्थिक अनुशासनहीनता यो देशमा छ । आर्थिक अनुशासनहीनता नेपालका सत्ताधारीको आर्थिक स्वार्थका लागि अनुकूल छ । त्यसकारण आर्थिक अनुशासन कायम गर्न कोही तयार छैन । नेपालमा लक्ष्य केन्द्रित प्रशासन छैन । क्षमतासँग कुनै मतलब छैन । कुन मन्त्रीलाई कसरी रिझाउनु भाछ ? १५/१५ दिनमा सचिव फेरिन्छन् । के आधारमा फेरिन्छन् ? यहाँ कार्यक्षमताको मतलब छैन । नेपालको प्रशासनको प्राथमिकता योजना निर्माण र जनताप्रति उत्तरदायी हुने भन्दा पनि सत्ताधारी मालिक रिझाउनेतिर छ । त्यो कुरा मालिकलाई पनि चित्त बुझ्या छ ।
भएका उद्योग धरासयी भएका छन् । बेरोजगारी बढ्दो छ । अर्थतन्त्रले गति लिने भन्दा पनि विपरीत दिशामा अघि बढेको हो ?
यो चिन्ताको विषय हो । नेपालको प्रतिस्पर्धात्मक क्षमता ¥हास भएर गएको छ । प्रतिस्पर्धात्मक क्षमतामा ह्रास आएपछि उद्योग र कृषिमा ह्रास हुन्छ । त्यसपछि देश निर्यातमुखी नभएर आयातमुखी हुन्छ । निर्यातमूलक उद्योग देशमा नफस्टाएसम्म रोजगारी बढ्न सक्दैन । बेरोजगार मानिस बाध्य भएर मरुभूमिमा जानुपर्ने अवस्था छ । अहिले ‘मेनपावर’ एक्सपोर्ट गरेर बाँच्ने देशमा परिणत भएका छौं । प्रतिस्पर्धात्मक क्षमता बढाउनेमा कसैको ध्यानै छैन । कृषिमा उत्पादकत्व घटेर गएको छ । उद्योगमा रोजगारी छैन । अहिलेको अवस्था १९औं शताब्दीमा नेपालमा सामन्ति शोषणबाट टिक्न नसकेर मान्छे बाँच्नका लागि आसाम, मेघालय, भुटान गएजस्तो अहिले पनि बाध्य भएर गएका छन् । सत्ताले जनताको वास्ता नगरेकाले, जनताको क्षमता वृद्धिमा साथ नदिएको हुनाले प्रतिस्पर्धा गर्न नसकेर नेपाली जनता बाहिर जानुपरेको छ । नेपालमा उद्योगको योगदान १० वर्षअघि र अहिलेमा आधा घटेको छ । प्रतिस्पर्धात्मक क्षमता बढाउन चाहिने कुरा ऊर्जा हो । ऊर्जामा गफै मात्र गरेका छौं । गिरिजाप्रसाद कोइरालाले ५ हजार, पुष्पकमल दाहालले १० हजार मेघावाट विद्युत् निकाल्छु भन्नुभयो । २० हजार मेघावाटको कुरा आयो । ०४६ देखि अहिलेसम्म हेर्दा ५०० मेघावाट कटेको छैन । ऊर्जा उत्पादन गर्न नसक्ने, भ्रष्टाचार नियन्त्रण नगर्ने, प्रशासन लक्ष्य केन्द्रित नहुने । को जिम्मेवार ? अहिलेका नेताहरूले यसको जिम्मेवारी लिनुपर्दैन ?