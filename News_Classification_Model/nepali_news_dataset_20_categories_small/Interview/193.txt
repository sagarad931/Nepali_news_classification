
भाष्करमणि ज्ञवाली पूर्वकार्यकारी निर्देशक, नेपाल राष्ट्र बैंक
नेपाल राष्ट्र बैंकले प्रस्ताव गरेको बैंक तथा वित्तीय संस्थासम्बन्धी विधेयक (बाफिया) मा बैंकका अध्यक्ष, सञ्चालकलगायतका प्रावधान अर्थ समितिले हटाइदिएपछि चर्चामा छ । वित्तीय क्षेत्रमा देखिएका समस्यालाई सम्बोधन गर्न र सुशासन कायम गर्न प्रस्ताव गरिएको व्यवस्था हट्यो भने वित्तीय क्षेत्रलाई नियमन गर्न गाह्रो अवस्था सिर्जना हुने राष्ट्र बैंकका पूर्वकार्यकारी निर्देशक भाष्करमणि ज्ञवाली बताउँछन् । बाफियाको मस्यौदा निर्माणमा भूमिका खेलेका उनी राष्ट्र बैंकले अनुगमन, नियमन र अनुसन्धानबाट भेटिएका समस्या समाधान गर्न अन्तरराष्ट्रिय प्रचलनलाई समेत हेरेर बाफिया बनाएकाले यसको महत्व रहेको बताउँछन् । राष्ट्र बैंकमा २९ वर्ष सेवा गरेका ज्ञवाली अर्थशास्त्र र बाणिज्य कानुनमा स्नातकोत्तर गरेका छन् । बैंक तथा वित्तीय संस्था नियमन, विदेशी विनिमय, कानुनलगायतका विभागको नेतृत्व गरेका उनी वित्तीय कानुनका विज्ञ हुन् । प्रस्तुत छ– ज्ञवालीसँग बाफिया र बैंकिङ क्षेत्रबारे कारोबारकर्मी यादव हुमागाईंले गरेको कुराकानी :
वित्तीय क्षेत्रमा देखिएका समस्याको हल गर्न र सुशासन कायम गर्ने उद्देश्यका साथ नेपाल राष्ट्र बैंकले प्रस्ताव गरेको बाफिया विधेयकका कतिपय प्रावधान अर्थ समितिले हटाइदिएको छ । यसले वित्तीय क्षेत्रमा कस्तो असर पर्ला ?
केही वर्षअघि नेपालको वित्तीय क्षेत्रमा आर्थिक संकट देखा पर्यो । विगतमा राष्ट्र बैंकले वित्तीय संस्था खोल्ने अनुमति दिनमा उदारता देखाउँदा धेरै संस्था खुले । यसैका कारण वित्तीय क्षेत्रमा अस्वस्थ प्रतिस्पर्धा पनि भयो । त्यो बेला बैंकहरूले घरजग्गा, सेयरजस्ता अनुत्पादन क्षेत्रका साथै कृत्रिम व्यवसाय खडा गरेरसमेत लगानी गरे । जसको फलस्वरूप बैंकहरूको लगानी असुरक्षित भयो, बैंकिङ क्षेत्रमा तरलताको संकट आयो । धेरै संस्थाले निक्षेपकर्ताले मागेका बेला रकम फिर्ता गर्न नसक्दा बैंकमा सर्वसाधारणको लाइन लाग्ने अवस्था पनि सिर्जना भयो । दुई दर्जन बैंक तथा वित्तीय संस्था समस्याग्रस्त भए । कतियय संस्थालाई राष्ट्र बैंक आफैंले व्यवस्थापन लिएर सुधार गर्यो भने कतिपयलाई सुधारका लागि आवश्यक निर्देशन दियो । त्यही समयमा अन्तिम ऋणदाता नियमावली बनाएर त्योअन्तर्गत समस्यामा परेका बैंक तथा वित्तीय संस्थालाई ऋण दिएर सुधार गर्ने काम पनि गर्यो । यो सबैको कारण खोज्दा वित्तीय क्षेत्रमा अस्वस्थ्य प्रतिस्पर्धा, असुरक्षित लगानी र कृत्रिम व्यवसाय खडा गरेर केही सञ्चालक र प्रमुख कार्यकारी अधिकृतको मिलेमतोमा लगानी भएको भेटियो । उनीहरूको उद्देश्य आफ्नो व्यक्तिगत व्यवसाय फस्टाओस्, बैंकको अवस्था जेसुकै होस् भन्ने थियो ।
राष्ट्र बैंकले अनुगमन, नियमन गर्दा जुन संस्थामा एउटै व्यक्ति अध्यक्ष, सञ्चालक र प्रमुख कार्यकारी पदमा लामो समयसम्म बसेको छ, ती संस्थामा समस्या देखियो । यसको समाधानका लागि उनीहरूको कार्यकालमा केही ब्रेक लगाउनुपर्छ भन्ने बुझाइ भयो । अहिले राष्ट्र बैंकको निर्देशन जारी गरेर प्रमुख कार्यकारी अधिकृत र अध्यक्ष २ कार्यकाल मात्र बस्न पाउने व्यवस्था छ । प्रस्तावित विधेयकमा पनि यही व्यवस्था राखिएको हो । अहिले सञ्चारमाध्यममा आएको समाचारअनुसार ४ वर्षे कार्यकाललाई बढाएर ५ वर्षे बनाइएको छ । सीईओका लागि २ कार्यकाल तोके पनि अध्यक्ष र सञ्चालक असीमित बस्न पाउने व्यवस्था गरिएको छ । राष्ट्र बैंकले अनुगमन, नियमन र अध्ययनको आधारमा जुन कुराबाट सुशासनमा बाधा पुगेको पाइयो, त्यसलाई हटाउन जुन व्यवस्था गरियो । यो नै हटाइयो भने वित्तीय क्षेत्रको सुशासनमा असर पर्छ ।
यसमा अर्को डरलाग्दो पक्ष भनेको जो व्यक्ति बैंकिङ व्यवसायमा पनि संलग्न र सांसद पनि रहेकाहरू यो निर्णयमा हावी भए । आफ्नो मुद्दामा आफैं न्यायाधीश हुने र आफू अनुकूल निर्णय गराएको पनि देखिएको छ ।
खराब व्यक्तिले त जहिले पनि खराब गर्न सक्छ । कार्यकाल तोक्दैमा सुशासन कायम हुन्छ भन्ने ग्यारेन्टि छ र ?
समाजमा नैतिकता व्याप्त हुने हो भने कानुन नै आवश्यक हुँदैन । अहिले नेपालमा नैतिकताको ह्रास र विश्वासको संकट भएका बेला नैतिकवान समाजको परिकल्पना गर्न सकिँदैन । यो अवस्थामा केही सैद्धान्तिक कुरा र अन्तरराष्ट्रिय रूपमा प्रयोगमा आएका व्यवस्थालाई अवलम्बन गरेर समस्या समाधान गर्ने हो । खराब काम गर्नेले त पहिलो दिन नै गर्न सक्छ । राष्ट्र बैंकले नियमित अनुगमन गरेकै हुन्छ । सञ्चालनमा रहेका सबै संस्थामा हरेक दिन राष्ट्र बैंक पुग्न सक्दैन । कुनै एक दिन बदमासी हुने हो । यसअघि समस्याग्रस्त संस्थामा पनि त राष्ट्र बैंकले अनुगमन गरेकै थियो । ६ महिनाअघि जाँदा नदेखिएको समस्या अर्कोपटक जाँदा देखिएको छ । यसैले केही सैद्धान्तिक आधारमा कार्यकाल तोक्ने प्रस्ताव आएको हो । कुनै व्यक्ति लामो समयसम्म एउटै पदमा रह्यो भने निरंकुशताको जन्म हुने र खराब काम हुने खतरा हुन्छ । त्यस्ता व्यक्तिलाई अंकुश लगाउनका लागि उनीहरूको कार्यकाल घटाउनुपर्छ ।
व्यक्ति परिवर्तन हुनासाथ संस्थामा परिवर्तन हुन्छ । नैतिकता र इमान्दारिता व्यक्तिपिच्छे फरक हुन्छ । कसैको नियत नै खराब छ भने यसलाई त अनुगमनबाट नियन्त्रण गर्ने हो । अरू सैद्धान्तिक कुरामा अन्तरराष्ट्रिय जगत, संघसंस्थाहरूले अवलम्बन गरेका सिद्धान्तलाई अवलम्बन गर्ने हो । योभन्दा अरू उपाय नै छैन । कार्यकालमा सीमा लगाउने र नलगाउने दुवै पक्षलाई तुलना गर्दा लगातार एउटै व्यक्ति रहिरहनु नै खराब हो ।
संस्थापक सेयर ७ वर्षमा साधारणमा परिवर्तन गर्न सकिने व्यवस्था गरिएको छ । यसले कस्तो असर पार्ला ?
केही दिनअघि मात्र पूर्वडेपुटी गभर्नरले नै सेयर परिवर्तनको व्यवस्था राष्ट्र बैंकले प्रस्ताव नगरेको स्पष्ट पार्नुभयो । कतिपय देशमा सेयरमा वर्गीकरण छैन । हाम्रो देशमा समाजको नैतिकता र इमान्दारिताको अवस्था हेरेर यो वर्गीकरण गरिएको हो । अहिलेको प्रवृत्ति हेर्दा सेयर परिवर्तनको व्यवस्थाले बैंक तथा वित्तीय संस्था स्थापना गर्ने, स्टक एक्चेन्जमा सूचिकृत गर्ने, त्यसपछि १०० रूपैयाँको सेयर ३÷४ सयमा बेचेर हिँड्ने देखिन्छ ।
प्रवद्र्धक भनेको त राष्ट्र बैंकले ‘फिट एन्ड प्रोपर टेस्ट’ गरेर बैंकमा निक्षेपकर्ताको पैसा सुरक्षा गर्न जिम्मेवारी दिएको व्यक्ति हो । त्यस्ता व्यक्ति कालोसूचीमा नपरेका, फौजदारी अभियोग नलागेका, आयको स्रंोत खोलेका, नैतिकवान हुन्छन् । यस्ता व्यक्ति फाइदा हुने भन्दै सेयर बेचेर हिँड्न थाले भने नेतृत्वको संकट पैदा हुन्छ । त्यो अवस्थामा त्यस्ता संस्थालाई राष्ट्र बैंकले आफैं नियन्त्रणमा लिएर काम गर्नुपर्छ । त्यो केन्द्रीय बैंकको कार्यबोझ बढ्ने काम मात्र हो । त्यस्ता संस्था बिग्रिएर खारेजीमा जान्छन् । यो अवस्था नआओस् भनेर प्रवद्र्धक छुट्याएर जनताको पैसा सुरक्षा गर्ने जिम्मेवारी दिएको हो ।
नेपालको सन्दर्भमा संस्थापकभन्दा साधारण सेयरको मूल्य बढी भएकाले बढी फाइदा गर्नका लागि यो व्यवस्था प्रस्ताव गरेको हुनसक्छ । राष्ट्र बैंकले यो व्यवस्था प्रस्ताव नगरेको भन्नु, अर्कोतिर संसद् पुगेको मस्यौदामा १० वर्षपछि सेयर परिवर्तनको व्यवस्था राख्नु र त्यसलाई अर्थ समितिले ७ वर्षमा झार्नु विरोधाभाष देखिन्छ । राष्ट्र बैंकले सुशासनका लागि जे गर्न खोजेको थियो त्यसको बर्खिलाप हो ।
छद्म नाममा प्रवद्र्धकका रूपमा बैंकमा लगानी गरेका नेताले आफ्नो लगानी झिक्नका लागि यो व्यवस्था ल्याएको हल्ला छ नि ?
यो कुरा कति प्रामाणिक छ भन्ने कुरा अनुसन्धान गर्ने निकायले भन्ने हो । यो हुनसक्छ । अहिले हामीकहाँ देखिएको प्रवृत्तिले यसमा शंका गर्ने आधार भने छन् ।
बैंकर र व्यवसायी छुट्याउने व्यवस्था पनि हटाइएको छ त ?
नेपालको बैंकिङ क्षेत्रमा समस्या हुनुमा एउटा कारण व्यवसायी र बैंकर एउटै व्यक्ति हुनु हो । एउटै व्यक्ति ऋण प्रदायक पनि हुने, ऋणका ग्राहक पनि हुने । आफ्नो बैंकबाट ऋण नपाउने भएकाले एक अर्को बैंकबाट ऋण लिने गरेका छन् । जहाँबाट ऋण लिए पनि बैंकिङ प्रणालीबाट ऋण त गयो । बैंक र व्यवसायी एउटै व्यक्ति भएर सुशासनमा असर पुग्यो । वित्तीय स्वास्थ्य खराब हुँदै गयो । यसैलाई सुधार गर्नका लागि राष्ट्र बैंकले प्रयास गरेको हो ।
नेपालमा धेरै बैंकहरू व्यवसायीले सञ्चालन गरेको अवस्थामा गर्नै पाउँदैनौं भन्न नसकिने अवस्था भएकाले ५० प्रतिशत सेयर स्वामित्व भएको कम्पनीले बैंकबाट ऋण लिएको छ भने सञ्चालक बस्न नपाउने प्रावधान राखिएको हो । बैंकर र व्यवसायी छुट्याउने यो एउटा स्टेज हो । एकैपालि सबैभन्दा लागू गर्न नसकिने अवस्था भएका कारण यो व्यवस्था प्रस्ताव गरिएको हो । बैंकको सञ्चालक बस्नेले फर्म व्यवसाय चलाउनु हुँदैन । व्यवसाय गर्ने व्यक्तिले व्यवसाय मात्र र बैंकरले बैंक मात्र चलाउने हो ।
नेपालको सन्दर्भमा एउटै व्यक्ति धेरै कारोबारमा संलग्न भएको पाइन्छ । कुनै एउटा समूहको मनि चेन्जर, ट्राभल एजेन्सी, होटल, बैंक, वित्तीय संस्थासम्मको व्यवसाय हुन्छ । त्यही व्यक्ति राजनीतिबाट उच्च ओहोदामा पनि पुगेको हुन्छ । यसले नियन्त्रण र सन्तुलन कायम गर्नका लागि गाह्रो अवस्था सिर्जना भएको छ ।
अर्थ समितिका सांसदहरूले बाफियाको संशोधनमा राष्ट्र बैंक र अर्थ मन्त्रालयको पनि सहमति छ भनेर सार्वजनिक रूपमा बोल्नुभएको छ । यसलाई कसरी हेर्नुहुन्छ ?
म अहिले कुनै जिम्मेवार निकायमा नभएकाले साधारण नागरिकको हैसियतमा निक्षेपकर्ताको हकहितमा मात्र बोल्न सक्छु । सरकार राष्ट्र बैंकका जिम्मेवार पदाधिकारीको सार्वजनिक भाषण सुन्दा संशोधनमा सहमति जनाएको पुष्टि हुँदैन ।
बाफिया अर्थ समितिबाट पारित भएर संसद्मा पुगेको छ । यसलाई सच्याउन कसले भूमिका खेल्नुपर्छ ?
अरूको भूमिकाबारे टिप्पणी गर्न म सान्दर्भिक ठान्दिन । तर यो विषयमा यति धेरै चर्चा परिचर्चा चलिसकेकाले यसको पुनर्मूल्यांकन हुनुपर्छ । कुनै पनि कुराको पक्ष र विपक्षमा आवाज उठ्छन् । तर, यो विषयमा विपक्षका आवाज धेरै छन् । लोककल्याणकारी राज्य व्यवस्था चलाउने हो भने यसबारे विचार पुर्याउनुपर्छ ।
राष्ट्र बैंकको निर्देशनअनुसार बैंकहरू पुँजी बढाउन लागिरहेका छन् । मर्जरको लहरले बैंकहरूको संख्या घटिरहेको छ । ०७४ पछिको बैंकिङ क्षेत्रको अवस्था कस्तो होला ?
नेपाल राष्ट्र बैंकले अहिलेसम्म बैंकिङ क्षेत्र सुपरिवेक्षण नियमनमा निकै राम्रो काम गरेको छ । राष्ट्र बैंकका नीति नियमहरू अन्तरराष्ट्रिय प्रुडेन्ट बैंकिङ अभ्यासअन्तर्गत नै छन् । बैंक फर इन्टरनेसनल सेटलमेन्ट प्रतिपादन गरेका बासल सिद्धान्तअनुसार नै हाम्रा नीति अघि बढेका छन् । सोही अनुसार पुँजी पनि बढाइएको छ । जसबाट थोरै र चुस्त तथा नेटवर्किङ राम्रो भएको संस्था निर्माण हुन्छन् । वित्तीय पहुँच विस्तार गरी दुर्गम र गरिबमा पुग्न राम्रै काम भइरहेको छ । यी नीतिले निरन्तरता पाए भने बैंकिङ क्षेत्रमा अब समस्या हुँदैन ।
हामीले आफूले चाहेजस्तो मात्र बैंकिङ प्रणाली अपनाउन खोज्यौं भने यसले अन्तरराष्ट्रिय मान्यता नपाउन पनि सक्छ । अहिले अन्तरराष्ट्रिय सिद्धान्तभन्दा अलग धारमा हामीले बैंकिङ नियमनको प्रयास गर्ने हो भने यसले राम्रो नतिजा दिँदैन । हामी अन्तरराष्ट्रिय रूपमा मान्यता पाउँदैनौं । यस्तो अवस्थामा नेपाली बैंकले खोलेका एलसी मान्यता नपाउने, पेमेन्ट, सेटलमेन्ट नहुन सक्छ । अहिले अन्तरराष्ट्रिय क्षेत्रमा दिएको चासो, गलत तरिकाले पैसा कमाउने र त्यो कालो धनलाई सेतो बनाउने प्रयास गर्ने र केही समय लगानी गरेको देखाउने प्रयास भइरहेको छ । यसमा बैंकिङ प्रणालीको दुरूपयोग हुनसक्छ । बैंकिङ क्षेत्र सचेत हुनुपर्छ ।
राष्ट्र बैंकले आगामी आर्थिक वर्षका लागि मौद्रिक नीति तर्जुमा गर्दैछ । कस्तो आउनुपर्छ नीति ?
राष्ट्र बैंक ऐन ०५८ आएपछि छुट्टै मौद्रिक नीति जारी गर्ने व्यवस्था भएको हो । ऐनमा सरकारको आर्थिक नीतिलाई सघाउने राष्ट्र बैंकको कतव्र्य हो भनेर ब्याख्या गरिएको छ । सरकारको आर्थिक नीति बजेट भएकाले बजेटलाई सघाउने गरी नै मौद्रिक नीति आउने हो । बजेट र मौद्रिक नीतिमा विरोधाभाष हुन्छ । मौद्रिक नीतिको उद्देश्य मूल्य नियन्त्रण र आर्थिक नीतिको उद्देश्य आर्थिक वृद्धि हुन्छ । आर्थिक क्रियाकलापको वृद्धि हुँदा मुद्रा प्रदायकहरू बढ्छ । यसले मूल्य वृद्धिमा चाप पर्छ । अहिलेको बजेटमा धेरै विकासका लक्ष्य लिएको हुनाले मूल्यमा चाप पार्छ । सन्तुलन मिलाउन सक्नुपर्छ । सरकारको बजेट खर्च नहुनु, घोषणाअनुसार आन्तरिक ऋण नउठ्नु र बैंकिङ क्षेत्रमा पनि अधिक तरलताको अवस्था छ । यसले मूल्यवृद्धिमा चाप पार्छ । आन्तरिक, बाह्य र शोधानान्तर स्थिरताका साथै मूल्यवृद्धि पनि कम भन्दा कम हुन सकोस् भन्नेमा ध्यान पुर्याउनुपर्छ । वित्तीय स्थायित्वका लागि, वित्तीय विस्तारलाई एकीकृत गर्नुपर्छ । यसका लागि सन्तुलनकारी मौद्रिक नीति आवश्यक छ ।
बजेटमा उल्लेख भएअनुसार ७.५ प्रतिशतमा मुद्रास्फिति कायम राख्न सम्भव छ ?
कतिपय देशमा मुद्रास्फितिको लक्ष्य निर्धारण गरेपछि त्यसभन्दा नबढ्ने गरी काम गरिन्छ । अहिलेको विश्व ग्लोबल भिलेज भइसकेको अवस्थामा आफूले भनेको शतप्रतिशत मिल्छ भन्ने छैन । नेपालको सन्दर्भमा भारत र चीनको मूल्यवृद्धि पनि थपिन्छ । कृषिप्रधान मुलुक, कृषिजन्य वस्तुको आयात पनि उच्च छ । 