
डा. पुकार श्रेष्ठ
कार्यकारी निर्देशक, मानव अंग प्रत्यारोपण केन्द्र, भक्तपुर७ वर्षको प्रयासपछि व्यवस्थापिका संसद्बाट शुक्रबार ‘मानव अंग प्रत्यारोपण–२०७२’ विधेयक पारित भएको छ । ऐन ल्याउन र मानव अंग प्रत्यारोपणको सेवा नेपालमा सम्भव बनाउन लागिपरेका चिकित्सक हुन् डा. पुकार श्रेष्ठ । ऐन पारित भएपछि उनीसहित उनीसँग कार्यरत अंग प्रत्यारोपण चिकित्सक टिम खुसी छ । साथै, ऐन कार्यान्वयन हँुदा नेपालका बहुसंख्यक बिरामी यो सेवाबाट लाभान्वित हुने डा. श्रेष्ठको दाबी छ । उनी ७ वर्षअघि बेलायतबाट नेपाल फर्किएका हुन् । यो सेवा सुरु नगर्दासम्म नेपालीहरू अंग प्रत्यारोपण गर्न विदेश जानैपर्ने बाध्यता थियो । बेलायतको सेवा र सुविधालाई तिलाञ्जली दिएर आफ्नै देशमा काम गर्नुपर्छ र गरिब तथा निमुखा नागरिकलाई उपचार गरेर पुनर्जीवन दिनुपर्छ भन्ने भावनाले ओतप्रोत भएर डा. श्रेष्ठ नेपाल फर्किएको बताउँछन् । नेपालमा डा. श्रेष्ठकै प्रयासमा मृगौला प्रत्यरोपण सम्भव भएको हो । मानव अंग प्रयारोपण ऐन संसद्बाट पारित भएपछि मृगौला, आँखा, कलेजो, मुटु र फोक्सो प्रत्यारोपण सहज भएको उनको भनाइ छ । त्यसलाई दुरुपयोग हुनबाट रोक्न सबैले सचेतता अपनाउन आवश्यक रहेको उनी बताउँछन् । अंग प्रत्यारोपण गर्नुपर्ने बिरामी र ऐनको कार्यान्वयनसँगै देखिएका चुनौतीबारे डा. श्रेष्ठसँग कारोबारकर्मी सञ्जय पन्थीले गरेको कुराकानी :
लामो प्रयासपछि व्यवस्थापिका संसद्बाट मानव अंग प्रत्यारोपणसम्बन्धी विधेयक पारित भएको छ । आर्थिक र कानुनी अभावमा मुलुकमै अंग प्रत्यारोपण गर्नुपर्ने बिरामीका लागि यो ऐन वरदान नै हो त !
हाम्रो ७ वर्षको प्रयासपछि शुक्रबार व्यवस्थापिका संसद्बाट ‘मानव अंग प्रत्यारोपण–२०७२’ विधेयक पारित भएर ऐनको रूप धारण गरेको छ । त्यसबाट अंग प्रत्यरोापण गर्नुपर्ने अवस्थााका बिरामी र मलगायत प्रयासरत चिकित्सक टिम अत्यन्त खुसी छौं । तर, तपाईंले भनेजस्तो सबैलाई वरदान नै नभनौं । खासगरी, मानव अंग प्रत्यारोपणले मृगौला, आँखा, कलेजो, मुटु र फोक्सो प्रत्यारोपणलाई सहज तुल्याइदिएको छ ।
त्यसमा पनि अझै मुलुकमा मृगौला फेल हुने बिरामीको संख्या वार्षिक करिब ३ हजार रहेको तथ्यांक छ । तीमध्ये बर्सेनि करिब २७ सयले मृगौला फेल भएर ज्यान गुमाउँछन् । करिब ३०० बिरामीले मात्र उपचारपछि पुनर्जीवन पाउने गरेको तथ्यांक हामीसँग छ । मानव अंग प्रत्यारोपण गर्नुपर्ने बिमार आफैंमा महँगो हो । नेपालमा दैनिक ४ जना मानिसको मस्तिष्क मृत्यु हुने गरेको छ । औसतमा, वार्षिक १ हजारको मस्तिष्क मृत्यु हुने गरेको तथ्यांक छ । १ हजारको मानव अंग उपयोग गर्न पाउनु भनेको ८ हजार बिरामीले पुनर्जीवन पाउनु हो, जुन आजसम्म सम्भव थिएन । त्यसैले यो ऐनलाई स्वास्थ्योपचारको जगत्मा एउटा उपलब्धिका रूपमा लिनुपर्छ । मृगौला बिरामीकै कुरा गर्दा महँगो उपचार हुने बिमार हो । कलेजोको कुरा गर्दा वार्षिक १ हजार फेल भएर फेर्नुपर्ने बिरामी अस्पताल आउँछन् ।
महँगो सावित रोगको उपचार नेपालमा ७ वर्षअघि मात्र सम्भव भएको हो । ७ वर्षअघि यो विषयको विशेषज्ञका रूपमा म बेलायतबाट स्वदेश फर्किएपछि वीर अस्पतालबाट यो सेवा सुरु भएको हो । तर, कानुन अभाव र पर्याप्त स्रोत÷साधनको अभावमा सहज तुल्याउन सकिएको थिएन । त्यसैले यसलाई सहज तुल्याउन अन्य आदरणीयजनसँगै मेरो पनि निरन्तर प्रयास रह्यो ।
मैले गरेको प्रयासलाई साथ दिएर त्यसपश्चात बनेका सरकारका स्वास्थ्यमन्त्री, मुख्य सचिव, स्वास्थ्य सचिव, स्वदेशमा कार्यरत सेवाभावले ओतप्रोत सहकर्मी चिकित्सक र सञ्चार जगत्को प्रयासले आज यो दिन आएको हो । आशा गरौं, यसको प्रतिफल समस्त नेपालीजनले समान रूपमा पाउनेछन् ।
यो ऐन बन्न किन यति ढिला भयो ?
हो, ढिला भएकै हो । ७ हप्ता नभए बढीमा ७ महिनामा बन्नुपर्ने थियो । तर, यसलाई संसद्मा प्रतिनिधित्व गर्ने दलहरूले स्वामित्व नलिँदा ढिला हुन गएको हो । किनकि, विशुद्ध मजस्ता चिकित्सक, स्वास्थ्य सचिव र केही स्वास्थ्यमन्त्रीको पहलमा मानव अंग प्रत्यारोपणको काम सुरु भएको हो । मुलुकका ठूला दलले यसको संवेदनशीलतालाई नबुझ्दा ढिला हुन गएको हो । यो ऐनलाई जीवन दिन सर्वाेच्च अदालतको योगदानसमेत स्मरण गर्न चाहन्छु । ऐन आएर सेवा सुचारु हुन नदिन एउटा समूह पनि सक्रिय रह्यो । तर पनि अन्तिम समयमा सरकार र संसद्को समाज कल्याण समितिकी सभापति रञ्जु झालगायतका दलीय प्रतिनिधिको सहयोग र पहलकदमीबाट ७ वर्षमा भए पनि ऐन आयो । रातारातको पहलबाट नभएर ७ वर्षसम्मको स्वास्थ्य मन्त्रालयका पदाधिकारी र मजस्ता चिकित्सकको पहलबाट यो सम्भव भएको हो । त्यसका लागि मानव अंग प्रत्यारोपण केन्द्रको निर्देशकका हैसियतले धन्यवाद व्यक्त गर्न चाहन्छु । किनकि, मैले बेलायतबाट जुन सपना साँचेर आएको थिएँ, अब त्यसले साँच्चै साकार रूप पाउने भएको छ । भन्नुको तात्पर्य गरिब बिरामीले स्वदेशमै मानव अंग प्रत्यारोपणसहितको उपचार अवसर पाउने भएको छ, जुन कुराको सपना मैले बेलायतमा काम गर्दा देख्ने गर्थें । सीमित व्यवस्थाले नजिकको नातेदारले मात्र अंग दान गर्न पाउने व्यवस्थाले गर्दा सीमित अवसर थियो । त्यही सीमित व्यक्तिलाई पनि अंग प्रत्यारोपण गरेर वीर अस्पताल र भक्तपुरस्थित मानव अंग प्रत्यारोपण केन्द्रले सेवा पु¥याइरहेको छ ।
प्रधानमन्त्री केपी ओली नै मृगौला प्रत्यारोपण गरेका व्यक्ति हुनुहुन्छ । ७ वर्षदेखिको मस्यौदाले विधेयक हुँदै ऐनको रूप धारण गर्न उहाँको नेतृत्व पर्खनुप¥यो । यो संयोगमात्र हो कि उहाँको पनि योगदान छ ?
हो, तपाईंले सन्दर्भलाई स्मरण गराउनुभयो । आफूलाई लागेको रोगको पीडा कस्तो हुन्छ भन्ने एउटा रोगीले सजिलै अनुभव गर्न सक्छ, जुन स्वयं प्रधानमन्त्रीले पनि अनुभव गर्नुभएको छ । उहाँको पनि योगदान छ । किनकि गत वर्ष हामीले मृगौला दिवसको अवसर पारेर कुपण्डोलस्थित आरोग्य फाउन्डेसनपरिसरमा गरेको कार्यक्रममा उहाँलाई प्रमुख अतिथि (एमाले संसदीय दलको नेता) बनाएर मृगौला रोगीको उपचारमा आवश्यक एउटा नयाँ उपकरणको सेवा शुभारम्भ गरेका थियौं । त्यस अवसरमा उहाँले तत्कालीन मुख्यसचिव लीलामणि पौडेललाई यो विधेयक कानुन मन्त्रालयबाट संसद्मा पु¥याउन पहलकदमी गर्न सुझाउनुभएको थियो । तत्कालीन मुख्यसचिव पौडेलले पनि आफ्नै कार्यकालमा मस्यौदालाई मन्त्रालयबाट संसद्मा पु¥याउन सरकारी निकायलाई निर्देश गर्नुभएको थियो । तर, दुर्भाग्य उहाँको कार्यकालमा मस्यौदाले ऐनको रूप धारण गर्न सकेन । यति भनिरहँदा यो ऐन आउनुमा आदरणीय नेता ओली प्रधानमन्त्री हुनु एउटा संयोगमात्र हो । तर, यसको संवेदनशीलतालाई उहाँले अनुभव गर्नुभएको छ । अब कार्यान्वयनमा उहाँको प्रत्यक्ष चासो र सहयोग रहन्छ भन्ने आशा गरौं ।
स्वास्थ्य सेवामा व्यापारीकरण मौलाइरहेका बेला बेलायतबाट फर्किएर सरकारी अस्पतालको सेवालाई महत्व दिइरहनुभएको छ ? के कुराले छोयो यहाँलाई स्वदेश फर्किएर असम्भव सेवालाई सम्भव र सहज तुल्याउन ?
हो, यहाँभन्दा बेलायतको अवसर उल्लेख्य सुविधाजनक थियो । मैले यहाँभन्दा बढी सुविधा र आर्थिक हिसाबले आय गर्न सक्थें । तर, पनि मलाई त्यहाँका बिरामीलाई उपचार गर्दा नेपाल आँखामा झल्किरहन्थ्यो । भन्नुको तात्पर्य नेपालमा एउटा बिरामीले मैले जानेको सीप र ज्ञान उपयोग गर्न नपाएर उपचारको अभावमा मरिरहँदा मलाई आफूले जानेको सीप र ज्ञानलाई कहिले नेपालमा गएर सदुपयोग गरौं भन्ने लागिरहन्थ्यो । यो मानवीय भावनालाई जसले जसरी पनि बुझ्न सक्नुहुन्छ । तर, मैले आफ्नो मातृभूमिप्रतिको कर्तव्य सम्झिएर फर्किएको हुँ । म यहाँ आएर यो काम नेपालमा गर्न सकिन्छ भन्दा सुरुमा त विश्वास नै गरिएन । तर, तत्कालीन स्वास्थ्यसचिव डा. प्रवीण मिश्रको पहलमा वीर अस्पतालमा सम्भव तुल्याइदिनुभयो । तर, त्यहाँ पुग्दा अपरेसन थिएटर नपाएका र साथीहरुले गरेका नमिठा व्यवहारलाई स्मरण नगरौं । कतिसम्म भने अपरेसनका लागि एनेस्थेसियाका चिकित्सक उपलब्ध नगराइनु । टिममा चाहिने जनशक्ति उपलब्ध नगराइनुजस्ता तिता अनुभव नभएका होइनन् । तर पनि सहयोग गर्ने केही साथी र उत्साह थप्ने सचिव डा. मिश्रजस्ता पदाधिकारीलाई स्मरण गर्न चाहन्छु । विदेशीले पाउने नेपालीले किन नपाउने भन्ने लाग्यो । मलाई आफ्नो पेशको दायित्व बोध भएर स्वदेश फर्किएको हुँ । देशको आवश्यकतालाई मनन् गरेर फर्किएको हुँ ।
नेपालमा केही दशकयता समाजिक हित र सेवाभावले राम्रो काम सुरु गर्न चाहनेलाई कतिपय अवस्थामा ‘पागल’को उपाधि पनि दिइन्छ । यहाँले त्यस्ता उपाधि कत्तिको पाउनुभयो ?
सत्य कुरा गर्नुभयो । राम्रो काम गर्नेलाई होच्याउने प्रवृत्ति नभएको होइन । मैले आफूले भन्दा पनि मेरा अग्रज गुरु डा. बद्रीबहादुर श्रेष्ठ बेलायतबाट मानव अंग प्रत्यारोपणको सेवा नेपालमा सुरु गर्नुपर्छ भनेर आउँदाको अनुभव सुनाउन चाहन्छु । मभन्दा पहिला उहाँ आउनुभएको थियो । तर, उहाँ कसैको सहयोग जुटाउन नसकेर फर्किनुभएको थियो । उहाँले म नेपाल फर्किने कुरा सुनाइरहँदा निराशाजनक कुरामात्र सुनाइरहनुभयो । त्यो उहाँको आफ्नो अनुभव पनि थियो । तर पनि म फर्किएँ । फर्किएपछि तीता अनुभव संगालें । मैले कानले सुन्ने गरी नै कसैले त्यो शब्द भन्नुभएको सुनिनँ । आश्वासन धेरै पाएँ तर काम र कार्यान्वयनमा ल्याउने दृढता भने कमै मानिसबाट पाएँ । मलाई यो अवस्थामा ल्याउन र नेपालमा मनाव अंग प्रत्यारोपणको काम सुचारु गर्न मेरी श्रीमतीको हौसला रह्यो । नेपालमा हुने आम्दानीप्रति उनको असन्तिुष्ट रहेन । साथै मेरा सन्तानले पनि कुनै अपजस नदिएकाले म यहाँ यो काममा निरन्तर लागिरहेको छु । तर, कतिपय आफ्नै पेसाका साथीहरुको व्यवहार भने होच्याउने र गिल्लाउने किसिमका रहे । सर्वाेच्च अदालतमा मानव अंग प्रत्यारोपणको काम नेपालमा सम्भव नरहेको जिकिर गर्दै रिटसम्म हाल्ने काम पनि गरियो । तर, सम्मानित अदालतले उनीहरूलाई साथ दिएन । त्यसैले गर्दा आज नेपालमै मानव अंग प्रत्यारोपणको काम वैधानिक रूपमा सम्भव र सहज भएको हो । कसैले न कसैले प्रयास गर्नुपर्छ । सम्भव हुन्छ भन्ने आत्मविश्वासले मैले यो काममा हात हालेको हँु ।
वार्षिक हजारजना मानिसको मस्तिष्क मृत्यु हुने तथ्यांक प्रस्तुत गर्नुभयो । ती सबै बिरामीको अंग निकाल्न सक्ने अवस्था स्रोत र साधन हामीकहाँ छ त ?
छ, हामीकहाँ दैनिक ४ जना बिरामी दुर्घटनाबाट मृत्यु हुने गरेको छ । ती बिरामी कुनै न कुनै अस्पताल ल्याइपु¥याइएको हुन्छ । अस्पताल ल्याइने बिरामीबाट सदुपयोग हुने अंग निकाल्न संम्भव छ । त्यसलाई सञ्चित गर्ने बैंकको व्यवस्था मिलाउन अब ध्यान दिनुपर्ने भएको छ । सञ्चित गरिएका अंगमध्ये मृगौला र कलेजोको प्रत्यारोपण मानव अंग प्रत्यारोपण केन्द्र भक्तपुरमा गर्न सकिन्छ । त्यसका लागि सम्पूर्ण तयारी केन्द्रले गरेको छ ।
अहिलेसम्म नेपालमा कति मृगौला फेल भएका बिरामीको प्रत्यारोपण गरिएको छ ?
सेवा सुरु गरिएको वीर अस्पतालसहित भक्तपुरस्थित मानव अंग प्रत्यारोपण केन्द्रमा गरी ४ सयभन्दा धेरैको प्रत्यारोपण भएको छ । त्यसमध्ये ५ जना भारतीय नागरिक छन् ।
आर्थिक हिसाबले कत्तिको महँगो छ, नेपालमा यो सेवा ?
अहिलेसम्म करिब ५ लाख रुपैयाँ खर्च लाग्ने गथ्र्याे, किनभने मस्तिष्क मृत्यु भएकाबाट अंग निकाल्न पाउने व्यवस्था थिएन । आफ्नै नजिकका आफन्तबाट उपलब्ध अंगमात्र प्रत्यारोपण गर्नुपर्नै बाध्यता थियो । दाहोरो अपरेसन गर्दा पनि यो सेवा महँगो भएको थियो । अब सञ्चित अंगलाई सदुपयोग गर्दा केही कम हुनसक्छ भन्ने हाम्रो विश्वास छ । अन्य देशको तुलनामा भन्नुपर्दा निकै सस्तो हो । हामीले प्रत्यारोपण गरेका ५ भारतीय नागरिकको सन्दर्भ उल्लोख गर्नु सान्र्दभिक रहन्छ । भेलोर पुगेका बिहार र युपीका बिरामीलाई त्यहाँका चिकित्सकले नेपालमा जानूस्, सस्तो र राम्रो छ भनेर पठाएको उदाहरण छ । त्यसका लागि छुट्टै देश भएकाले कानुनी प्रक्रिया पु¥याएर मात्र हामीले त्यो सेवा उपलब्ध गरायौं । आइतबार (आज) पनि एक भारतीय नागरिकको ‘मृगौला ट्रान्सप्लान्ट’ गरिँदैछ ।
हाम्रो सेवा अन्तर्राष्ट्रियस्तरको छ । त्यो कुरालाई म दाबा गरेर भन्न सक्छु । साथै महिलाले मात्र दान दिने क्रमलाई रोक्न यदि नजिकको आफन्त पुरुषले मृगौला दान ग¥यो भने हस्पिटलले तत्काल ५० हजार रुपैयाँ नगद सहयोग गर्नै व्यवस्था मिलाएका छौं ।
आगामी दिनका लागि व्यवस्थामा वृद्धि गर्दै मानव अंग प्रत्यारोपण प्रतिष्ठान बनाएर विशेषज्ञ उत्पादन गर्नतिर हामीले योजना बनाएका छौं । सरकारले सहयोग गरिरहेको छ, त्यसका लागि वृद्धि गर्न आवश्यक छ ।
सरकारको सहयोगमा सन्तुृष्ट देखिनुभयो ? वार्षिक आर्थिक सहयोग कति छ ?
सरकारले गरेको काममा सन्तुष्ट नै हुनुपर्ने अवस्था छ । साथै हाम्रा स्टाफहरुको सहयोगलाई पनि स्मरण गर्न चाहन्छु । सरकारले वार्षिक करिब १३ करोड रुपैयाँ उपलब्ध गराउँदै आएको छ । त्यसबाट सयजना बिरामीको मृगौला प्रत्यारोपणसहित अन्य बिरामीलाई पनि सुविधा पु¥याउन केन्द्र सफल छ । अस्पतालका चिकित्सकसहित सम्पूर्ण स्टाफलाई धन्यवाद भन्न चाहन्छु । आगामी दिनमा सेवाको स्तर र गतिलाई हामीले वृद्धि गर्नुपर्ने भएको छ, किनभने अंग प्रत्यारोपण ऐन कार्यान्वयन भइरहँदा त्यसले सेवामा वृद्धि गर्नुपर्ने अवस्था रहन्छ । सेवालाई दुरुपयोग हुन नदिन हामी त्यत्तिकै सचेत रहनुपर्नेछ । त्यसका लागि सरकार, मन्त्रालय र सञ्चार जगतका साथीहरुलाई अनुगमन र निरीक्षण गरेर सघाउ पु¥याउन आग्रह गर्दछु ।
