
﻿प्रकाश दर्नाल, प्रमुख, राष्ट्रिय अभिलेखालय

नब्बे सालको भूकम्पमा कति ढलेका थिए सांस्कृतिक सम्पदाहरु ?

प्रशस्त ढलेका थिए । कतिपय मन्दिरहरु अहिले पनि देख्न सकिन्छ । सम्भव भएसम्म मन्दिरहरु पुनर्निर्माण गरिएका थिए । कतिपय मन्दिर पहिले जस्तो नबनाएर एक तला मात्र खडा गरिएको थियो ।

ती कुन कुन रहेछन् ?

वंघः (इन्द्रचोक)मा आकाशभैरव अगाडि कान्तिश्वर महादेवको मन्दिर छ । त्यो मन्दिर अहिले एक तला मात्र छ तर त्यो मन्दिर तीन तलाको थियो । महानगरपालिकाले जीर्णोद्वार गर्ने भनेर नक्सा पनि तयार गरेको थियो । जुद्धशमशेर राणाले आर्थिक अभावले हो या अरु कारणले हो त्यो मन्दिर पनि एक तलाको मात्र बनाएका थिए । त्यहीं नायदेवल छ त्यो पनि एक तला मात्र छ तर मन्दिरको पेटी हेर्दा त्यो पनि तीन तलाकै थियो भन्ने देखिन्छ ।

मन्दिरको भित्र आधुनिक प्रविधि, बाहिर देखिनेगरी हाम्रो स्थानीय कला र प्रविधिको प्रयोग गरेर पुनर्निर्माण गर्नुपर्छ । यस प्रकारको मिश्रण भइसकेको पनि छ । पाटन दरबारमा रहेको संग्रहालय पनि अस्ट्रियनहरुले यसरी निर्माण गरेका छन् ।त्यस्तै टेकुदेखि थापाथलीसम्म ठूल्ठूला मन्दिरहरु देखिन्छन् । कालमोचनमा जंग हिरण्य हेमनारायण मन्दिरसहित अगाडि रहेको सन्यासी अखडा, वैरागी अखडा भन्ने सतलहरु लहरै छन् । ती सबै नब्बे सालको भूकम्पमा ढलेका थिए । ती पनि जुद्धशमशेरले जीर्णोद्वार गरेका थिए । अहिले विश्वनिकेतन स्कुल नजिकै रहेको मन्दिर पनि तीनतले हुनुपर्ने तर एक तला मात्र निर्माण गरिएको छ । जेहोस् जुद्धशशेरले सक्दो मन्दिरहरु जीर्णोद्वार गरेका थिए ।

नब्बे सालको भूकम्पमा काठमाडौं, ललितपुर र भक्तपुरका दरबार स्क्वायर तथा अरु ठूला मन्दिर/स्तुपहरुमा क्षति पुगेको थिएन ?

पाटन दरबार स्क्वायरछेउमा अहिले पानीको फोहोरा भएको ठाउँमा भाइदेगः (विश्वनाथ) छ । पेटीचाहिँ दुई तीन तहको छ तर मन्दिरचाहिँ एक तलाको मात्र छ । त्यो पनि अग्लो तीनतले मन्दिर थियो । भक्तपुर दरबार स्क्वायरको पचपन्न झ्याले दरबारअघि च्यासलिङ मण्डप थियो त्यो ध्वस्त भएको थियो । पछि जर्मन चान्सलरले त्यसको पुनर्निर्माण गरिदिए । जीर्णोद्वार गर्दा मन्दिरको भित्री भागचाहिँ फलाम र स्टिलको प्रयोग गरिएको थियो । त्यतिखेर फलाम र स्टिल प्रयोग गरिएको भनेर विरोध पनि भएको थियो । तर, अहिले भूकम्पले त्यसलाई क्षति पुर्याएन, छेउछाउका मन्दिरहरु मात्र भत्किए । भनेपछि यो प्रविधि हाम्रा लागि काम लाग्ने रहेछ भन्ने देखियो ।

पचपन्ने झ्यालेको छेउमा चोकजस्तो छ त्यहाँ अहिले दुई वटा मात्र सिंह रहेका छन् । त्यहाँ तीनतले मन्दिर थियो । नब्बे सालको भूकम्पले भत्काएपछि त्यसलाई पुनर्निर्माण गर्न नसकेर त्यत्तिकै छोडिएको थियो । छेउमा अर्को मन्दिर पनि थियो जुन बनाउन सकिएको थिएन ।

धरहरा पनि त दुई वटा थियो रे नि ?

हो, धरहरा दुई वटा थियो । १८८१ सालमा भीमसेन थापाले आफ्नो नाममा एउटा धरहरा बनाएका थिए । १२४ हातको थियो भनिन्छ ।
अर्कोचाहिँ ललितत्रिपुरा सुन्दरीको नाममा नब्बे हातको धरहरा बनाएका थिए । त्योचाहिँ १८८२ सालमा बनाइएको थियो । तर १८९० सालको भूकम्पमा दुवै धरहरा भत्किएपछि ललितत्रिपुरा सुन्दरीको नामको धरहरा मात्र पुनर्निर्माण गरियो । १९९० सालमा त्यो धरहरा ढलेपछि जुद्धशमशेरको पालामा ११ तलाको धरहरालाई ९ तलाको मात्र बनाइएको थियो ।

अहिलेको भूकम्पमा धेरैजसो सांस्कृतिक सम्पदाहरु त ध्वस्त नै भए नि ?

काठमाडौंमा सात वटा सांस्कृतिक सम्पदाहरु छन् पाटन दरबार स्क्वायर क्षेत्र, भक्तपुर दरबार स्क्वायर, स्वयम्भू, हनुमानढोका क्षेत्र, बौद्ध, चाँगु र पशुपति क्षेत्रलाई युनेस्कोले एउटा एकाइ मानेको छ । युनेस्कोले काठमाडौंबाहेक लुम्बिनीलाई पनि अर्को सांस्कृतिक सम्पदा मानेको छ । सरगमाथा र चितवनलाई चाहिँ प्राकृतिक सम्पदा मानिएको छ । हामीसँग लगभग सबै मन्दिरको रेकर्ड छ । कतिपय मन्दिरको ड्रइङ छ, कतिपयको तस्बिर छ । त्यस आधारमा हामी दुरुस्त जीर्णोद्वार गर्न सक्ने अवस्थामा छौं ।

दुर्भाग्य, काठमाडौंका सात वटै सम्पदा ध्वस्त भएका छन् । तुलनात्मक रुपमा पाटन दरबार क्षेत्रमा कम क्षति भएको छ । सौभाग्य, पशुपति मन्दिर मात्र यथावत छ । मैले पढेअनुसार १८९० र १९९० दुवै भूकम्प पशुपतिको मन्दिर जोगिएको छ । खुसीको कुरा, सामान्य क्षतिबाहेक न्यातपौ मन्दिर बचेको छ । टौमढीको भैरव मन्दिर बचेको छ । पचपन्नझ्याले दरबार पनि बचेको छ । कुमारीघर नभत्किए पनि भित्र चिराचिरा परेको छ ।

उहिले त काठमाडौं उपत्यका घरभन्दा बढी मन्दिर भएको ठाउँ मानिन्थ्यो हैन ?

हो, काठमाडौं उपत्यकालाई पहिले घरभन्दा मन्दिर बढी भएको ठाउँ, मान्छेभन्दा बढी भगवान् भएको मानिन्थ्यो । तर, यो पटकको भूकम्पले विशेष गरी अग्ला सम्पदाहरु ध्वस्त भएका छन् । कतिपय मन्दिरहरु जीर्णोद्वार गर्दा मात्र पनि पुग्ने स्थिति छ, ढलेका मन्दिरहरु चाहिँ पुननिर्माण नै गर्नुपर्ने अवस्था छ ।

ढलेका मन्दिरहरु दुरुस्तै जीर्णोद्वार गर्न सकिने अवस्था छ ?

हामीसँग लगभग सबै मन्दिरको रेकर्ड छ । कतिपय मन्दिरको ड्रइङ छ, कतिपयको तस्बिर छ । त्यस आधारमा हामी दुरुस्त जीर्णोद्वार गर्न सक्ने अवस्थामा छौं ।

म तपाईंहरुलाई एउटा ज्वलन्त उदाहरण दिन्छु । नब्बे सालको भूकम्पले पचपन्नझ्याले दरबारअगाडि रहेको च्यासलिङ मन्दिर फोटो हेरेर बनाइएको हो ।

सांस्कृतिक सम्पदाहरु भएनन् भने त पर्यटकहरु के हेर्न आउलान् र हैन ?

काठमाडौं भनेको संस्कृति र प्रकृति हेर्न आउने थलो हो । त्यो नै छैन भने त पर्यटकहरु के हेर्न आउलान् र ? त्यसैले सरकारले जिम्मेवारीपूर्वक ती सांस्कृतिक धरोहर दुरस्तै पुनर्निर्माण गर्नुपर्छ । त्योभन्दा पनि महत्वपूर्ण कुराचाहिँ पुर्खाहरुले जसरी हामीलाई सांस्कृतिक सम्पदा हस्तान्तरण गरे, हामीले पनि त्यसरी नै आउने पुस्तालाई हस्तान्तरण गर्नुपर्छ ।

अब पुनर्निर्माणचाहिँ कसरी गर्नुपर्छ ?

पहिला जंगल प्रशस्त भएकोले मन्दिर निर्माण गर्दा प्रशस्त काठको प्रयोग गरिएको थियो । इँटा र माटो र ढुंगाको प्रयोग गरिएको थियो । तर, हामीसँग काठको अभाव भएकोले विकल्प खोज्नुपर्ने भएको छ । पश्चिमा मुलुकहरुले वैकल्पिक सामग्री प्रयोग गरेर बलिया र अग्ला घरहरु बनाइरहेका छन् । अब हामीले त्यो प्रविधि पनि प्रयोग गर्नुपर्छ तर हाम्रो मौलिकता पनि जोगाउने गरी प्रयोग गर्नुपर्छ । मन्दिरको भित्र आधुनिक प्रविधि, बाहिर देखिनेगरी हाम्रो स्थानीय कला र प्रविधिको प्रयोग गरेर पुनर्निर्माण गर्नुपर्छ । यस प्रकारको मिश्रण भइसकेको पनि छ । च्यासलिङ भइहाल्यो । पाटन दरबारमा रहेको संग्रहालय पनि अस्ट्रेलियनहरुले यसरी निर्माण गरेका छन् । बाहिरबाट हेर्दा पुरानै शैलीको देखिन्छ, भित्र आधुनिक प्रविधिको प्रयोग भएको छ । पुस्तौंपुस्ता टिक्नेगरी हामीले सम्पदा हस्तान्तरण गर्नुपर्छ, एक पुस्ता मात्र धान्ने बनाएर हुँदैन ।

भत्किएको सम्पदा यथावत राख्नुपर्छ, अर्को ठाउँमा दुरुस्तै नयाँ प्रतिलिपि खडा गर्नुपर्र्छ भन्ने मत पनि आएको छ । यसले नयाँ सम्पदा पनि बन्ने भयो, भूकम्पको प्रभाव पनि पछिल्लो पुस्तालाई देखाउन सकिने भयो । 

यो पनि सही विकल्प होइन र पुनर्निर्माणको ?

हो, यो विकल्पका बारेमा पनि सोच्न सकिन्छ । एउटा कुरा, जनतालाई असुरक्षा हुने गरी सम्पदाहरु पुनर्निर्माण गर्नु हुँदैन भन्ने आधारमा पनि भत्किएका कतिपय सम्पदालाई यथावत भूकम्पको अभिलेखको रुपमा जोगाएर राख्न सकिन्छ । पुरातत्वको मूल्यमान्यताअनुसार जहाँ जुन चिज छ, त्यहीं खडा गर्दा त्यसको ऐतिहासिक महत्व हुन्छ । तर, सुरक्षित रुपमा बनाउन सकिँदैन भने यथावत छोड्न पनि सकिन्छ ।

जस्तो कि वागमतीको पुल बनाउँदा पनि सिंह स्तम्भ सारिएको थियो । वागमती पुलमा अहिले जुन ठाउँमा सिंह स्तम्भ छ, त्यो पहिले त्यहाँ थिएन । तर, पुल बनाउन अप्ठेरो हुने भएकोले विकासमा बाधा नपुगोस् भनेर जापानीहरुले सारेर त्यो ठाउँमा राखिदिएका हुन् । यसबारे छलफल गर्न सकिन्छ ।

पुनर्निर्माणको कामचाहिँ कसको जिम्मेवारीमा हुन्छ त अब ? सरकार कि विश्व सम्पदासम्बद्ध संस्थाले ? निजी क्षेत्रबाट धरहरा बनाइदिन्छौं भनेर प्रस्ताव पनि आएको छ ?

स्वदेशी उद्योगीहरुले धरहरा बनाइदिन्छौं भन्ने प्रस्ताव गरिरहेका छन् । विदेशीहरुले पनि रुचि देखाइरहेका छन् । तर, यो युनेस्कोको विश्व सम्पदा सूचीमा रहेकोले पुरातत्व विभागबाहेक अरुले पुननिर्माणको काम गर्न मिल्दैन । सम्पदाबाहेकका चाहिँ विभागको रेखदेखमा अरुको पनि सहयोग लिनुपर्छ ।

अहिले चाहिँ विभागले के गरिरहेको छ ?

विभागले आफ्ना इन्जिनियरहरु खटाएर क्षतिग्रस्त र ध्वस्त सम्पदाहरुको लगत लिने, रेकर्ड राख्ने र इस्टिमेटको कार्य भइरहेको छ । सायद एक महिनामा औसत इस्टिमेट आउप्रकाश दर्नाल, प्रमुख, राष्ट्रिय अभिलेखालय

 

 
