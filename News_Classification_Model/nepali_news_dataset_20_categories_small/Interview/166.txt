
उमेश यादवमन्त्री, सिँचाइ
हाम्रो मुलुकको ६६ प्रतिशत जनसंख्या कृषिमा निर्भर छ । कुल गार्हस्थ उत्पादन (जीडीपी)मा ३३ प्रतिशत योगदान रहेको कृषि उत्पादन भने आकाशे पानीकै भरमा चलिरहेको छ । पानी नपरेको वर्ष उत्पादन घट्ने र परेको वर्ष बढ्ने अवस्था विद्यमान छ । खाद्य सुरक्षा, खाद्य सम्प्रभुता, कृषकको अधिकारलगायतका अधिकार संविधानले नै प्रत्याभूत गरेको सन्दर्भमा कृषि उत्पादनको मेरुदण्ड सिँचाइको गति भने सुस्त छ । कुल कृषियोग्य भूमिको ४० प्रतिशतभन्दा कम क्षेत्रमा मात्र बाह्रै महिना सिँचाइ पुगेको सरकारी तथ्यांक छ । भोकमरी अन्त्य गरी गरिबी घटाउन मात्र होइन, विकास लक्ष्य हासिल गर्न पनि कृषि क्षेत्रकै भूमिका मुख्य रहने अवस्थामा सिँचाइको योगदानलाई कम आँक्ने प्रवृत्ति नेताहरूमा देखिएको छ । यही अवस्थामा सिँचाइ मन्त्रालय सम्हालिरहेका छन्, मन्त्री उमेश यादव । एकीकृत नेकपा (माओवादी)का तर्फबाट सप्तरीबाट निर्वाचित सांसद रहेका यादव कृषि विकासका लागि सिँचाइको अल्पकालीन, मध्यकालीन र दीर्घकालीन नीति तथा कार्यक्रमका साथ अघि बढ्ने सुनाउँछन् । सप्तरीको भारदह गाविस भलुवा गाउँका बासिन्दा यादव आफू कृषकको छोरा भएकाले पनि कृषि विकासका लागि सिञ्चित क्षेत्र बढाउन लागिपरेको बताउँछन् । सिँचाइ मन्त्रालयको पुनःसंरचना गरी जलस्रोत मन्त्रालय बनाउनुपर्ने र विद्युत्, खानेपानी र सिँचाइलाई एउटै मन्त्रालयको क्षेत्राधिकारमा ल्याउनुपर्ने उनको धारणा छ । बीएस्सी पढ्दै गर्दा राजनीतिमा लागेका उनी २०५५ सालदेखि माओवादीको सशस्त्र द्वन्द्वमा सहभागी भएका थिए । प्रस्तुत छ, सिँचाइ मन्त्रालयको कामकारबाही, आगामी कार्यक्रमका साथै सिँचाइ क्षेत्रको समस्या समाधानमा केन्द्रित रही कारोबारकर्मी किरण आचार्यले मन्त्री यादवसँग गरेको कुराकानी :
लामो समय राजनीतिक आन्दोलनमा संलग्न रही अहिले तपाईंले सिँचाइजस्तो प्राविधिक मन्त्रालय सम्हाल्नुभएको छ, कस्तो महसुस गरिरहनुभएको छ ?
सिँचाइ मन्त्रालय एकप्रकार प्राविधिक मन्त्रालय हो । मूलतः यस मन्त्रालयअन्तर्गत इन्जिनियर, त्यसमा पनि सिभिल, हाइड्रो, कृषि सबै क्षेत्रका इन्जिनियर र सबैको आ–आफ्नो नेतृत्व पनि रहेको मन्त्रालय हो । खासगरी, पानीजन्य कुरालाई अलि बढी ध्यान दिने मन्त्रालय हो । यो विषयमा मेरो अध्ययन थिएन । त्यसकारण सुरुमा कतिपय प्राविधिक समस्या हुन्छन् नै । म प्राविधिक मान्छे होइन तर म कृषकको मर्म बुझ्छु, समस्या बुझ्छु । कहाँ कस्तो कार्यक्रम लैजाँदा कृषि विकास गर्न सकिन्छ भन्ने मैले जनताकै बीचमा रहेर बुझेर आएको छु । सिँचाइ मन्त्रालयका राम्रा÷नराम्रा दुवै पक्षमा जानकार छुु । के गर्दा सिँचाइको विकास गर्न सकिन्छ, मैले सोहीअनुसार काम गर्दै आएको छु । कृषि विकासका लागि सिँचाइ विस्तार गर्न मैले सक्दो भूमिका खेल्नुपर्छ भनेर रात–दिन लागिपरेको छु ।
तर, यो सन्दर्भमा मेरो भनाइ के छ भने स्वास्थ्यमन्त्री कुनै डाक्टर हुँदैन, गृहमन्त्री कुनै आईजीपीबाट रिटायर्ड मान्छे हुँदैन, रक्षामन्त्री कुनै सेनापतिबाट रिटायर्ड मान्छे हुँदैन । देश चलाउने जनताको बीचबाट आउने नेताले नै हो । हाम्रो अनुभव हेर्दा पनि कर्मचारी नेतृत्वको सरकारले प्रशासन राम्रो चलाएन भन्ने मेरो धारणा हो । त्यो सरकारले मच्चाएको धाँधली र उत्पात अविस्मरणीय रहनेछ । खिलराज रेग्मी नेतृत्वको सरकारले राजनीतिक रूपमा रक्तपातविहीन कोतपर्व नै गर्यो । त्यही भएर राजनीतिक व्यक्ति जनताप्रति जति उत्तरदायी हुन्छन्, अपवादबाहेक अरू प्रतिबद्ध हुँदैनन् भन्ने लाग्छ । नेपाल कृषकको देश हो र म पनि कृषककै छोरा हुँ । त्यसैले म सिँचाइको वास्तविक विकासमा प्रतिबद्ध छु । कृषकका समस्या समाधान गर्ने काममा आफूलाई सहयोगीका रूपमा आफूलाई पाएको छु । मैले यसलाई चुनौती र अवसर दुवैका रूपमा लिएको छु ।
सिँचाइ मन्त्रालयको जिम्मेवारी सम्हालिरहँदा तपाईं यस क्षेत्रका अवसर र चुनौती के देख्नुहुन्छ ?
कतिपय नीतिगत, कतिपय व्यावहारिक तथा कतिपय हाम्रा स्वभावजन्य र नियतजन्य कुरा नै मुख्य चुनौतीका रूपमा मैले पाएको छु । नीतिगत कुरामा एकीकृत जलस्रोतको छुट्टै ऐन नहुँदा समस्या देखिएको छ । जलस्रोत र नदीनालालाई हेर्ने जिम्मेवारी एउटा निश्चित मन्त्रालयले पाउनुपर्छ । हामीले नदी कसको भनेर प्रश्न गर्यौं भने कुनै ठाउँमा ऊर्जाले मेरो भन्छ, कुनै ठाउँमा स्थानीय निकाय, कुनै ठाउँमा निकुञ्ज र कुनै ठाउँमा चुरेले मेरो भन्छ । माछा कृषिमा पर्ने भएकाले कतिपय ठाउँमा कृषिले पनि मेरो भन्छ । नदीसँग ज्ञान भएका इन्जिनियर, विशेषज्ञ अलि बढी सिँचाइमा हुने तर नदीमा आदेश जारी गर्नेहरू छुट्टाछुट्टै हुने । यसलाई पनि मैले मुख्य समस्याका रूपमा बुझेको छु । दोस्रो, हामीले नदी र जलमाथि चर्का कुरा गर्यौंं तर अल्पकालीन, मध्यकालीन र दीर्घकालीन योजना बनाई कार्यान्वयन प्रक्रियामा हामी दृढताका साथ अघि बढ्न सकेनौं । अर्को कुरा, मन्त्रालयअन्तर्गतका निकायको पुनःसंरचना पनि आवश्यक देखेको छु ।
सिँचाइका योजना, आयोजनालाई राजनीतिक कार्यकर्ता भर्ती केन्द्र बनाइयो । गत वर्ष भएको ओएनएममा सिँचाइ मन्त्रालयमा फाजिल भन्ने सिँचाइको दरबन्दी सिर्जना गरेर लोकसेवा आयोगबाट पास भएर आउनेहरू पनि फाजिल बनाइए । दरबन्दी नै नहुने प्रकारका कर्मचारी बनाइए । कतिपय ठाउँमा निश्चित मान्छेहरू ठूला बजेट भएका योजनाभित्र घुमिरहने र काम गर्ने इमानदारहरू छायाँमा पर्ने गरेको पनि देखिएको छ । यो नीति र नियतजन्य कुरा हो । नीति नै नियतवश गडबड गरेर बनाएको हुनाले यस्ता समस्या आएका हुन् । आमजनतामा सिँचाइलाई बुझाउन सकेनौं ।
हामीले जनतालाई सिँचाइको महत्व पनि बढाउन नसकेको हो । कतिपय सन्दर्भमा सिँचाइका उपभोक्ता समितिहरू कर नतिर्ने ठेकेदारजस्ता भएका छन् । यो देशबाट राजतन्त्र गयो, ०४८ सालपछिको व्यवस्था पनि गयो । तर, सिँचाइको उपभोक्ता समिति अहिलेसम्मै पुरानै छन् । कस्तो होला समितिको दादागिरी र चरित्र ? यो पनि समस्या हो । आमकृषकलाई सिँचाइको योजनासँग एकाकार गर्ने कुरामा जति सफलता हासिल गर्नुपथ्र्यो, त्यति गरिएन । यो हाम्रो कमजोरी हो ।
सिँचाइका ठूला आयोजना दूरगामी छैनन् भनेर आलोचना गरिन्छ । कतिपय ठाउँमा सिँचाइ पुग्दा खेतीयोग्य जमिन जम्मै घरले ढाक्ने अवस्था आउँछ भन्ने पनि छ नि !
नीतिगत सन्दर्भमा हामीले खेतमा सिँचाइ पुर्याउने कुरा गर्छौं । तर, त्यहाँ घडेरीको खेती पो हुँदो रहेछ । भू–उपयोग नीति अभावले गर्दा समस्या देखिएको छ । नगरपालिकामा घर बनाउँदा नक्सा पास गर्नुपर्छ तर कतिपय घर मापदण्डविपरीत पनि बनाइन्छन् । यसमा भएकै नीतिलाई नै कडाइका साथ लागू गर्न नसक्नु कारण हो । त्यही भएर मैले हाम्रा सिँचाइ आयोजनालाई नीतिगत स्पष्टतासाथ काम गर्न भनेको छु । अल्पकालीन रूपमा पैनी, कुलो, पोखरी, स्यालो ट्युबवेल, डिप बोरिङलगायतमा काम गर्न सकिन्छ भने मध्यमकालका लागि मझौला सिँचाइ योजना सञ्चालनमा ल्याउन सकिन्छ । दीर्घकालीन सन्दर्भमा पानीका स्रोत जोगाइराख्ने, रिचार्ज गराइराख्ने, पानी भण्डारणलाई सुरक्षित राख्ने साथै नदीहरूको डाइभर्सन गर्ने आयोजना आवश्यक छ ।
६ हजारभन्दा बढी नदीनाला छन् । हिजो कतिपय नदीमा बाढी आउने, डुंगा चलाउने, पौडी खेलेर पार गर्ने अवस्था हुन्थ्यो । अहिले सुख्खा छन् । यसकारण डाइभर्सनको विकल्प देख्दिनँ । राष्ट्रिय गौरव र दीर्घकालीन प्रकृतिका सिँचाइ आयोजनालाई आमजनतासँग जोड्ने, त्यसलाई निश्चित समयमा पूरा गर्नुपर्छ । जीर्ण अवस्थामा रहेका आयोजनालाई पुनर्निर्माण गर्न सकिन्छ । कतिपय नदीलाई हामीले बनाएकै योजनामा प्रयोग गर्न सक्छौं । गण्डकमा सिक्टाको पानी हाल्न सकिन्छ । बागमतीअन्तर्गतका साना नदीलाई पनि योजनामा हाल्न सकिन्छ ।
सिँचाइका आयोजना लक्ष्यअनुसार पूरा गराउन र सिञ्चित क्षेत्र बढाउन तपाईंको के योजना छ ?
मैले जलउत्पन्न प्रकोप व्यवस्थापन ऐनको तयारी गर्न लगाएको छु । ऐन आइसकेपछि नदीको स्वामित्व, संरक्षण, कहाँ खेती गर्ने र कहाँ बासस्थान बनाउनेजस्ता कुरालाई कडाइ गरिनेछ । जुन सिँचाइ योजनाबाट आमकृषक लाभान्वित हुन्छन्, त्यसको सदस्य हुने (मतदाता हुने) गरी अघि बढाइनेछ । मूल नहरबाहेक बाँकी कृषकलाई हस्तान्तरण गर्दै जाने र सिँचाइमा सहकारीको अवधारणा ल्याइनेछ । ‘सिँचाइ सहकारी, घरघर भकारी’ योजना ल्याउँछौं । यो अवधारणाअन्तर्गत सहकारीमार्फत जनता, उपभोक्ता वा कृषकलाई अझ सशक्त र मजबुत बनाउन जाँदै छौं ।
हामीले रिटेन्सन बेसिन र बायो इन्जिनियरिङसहितको नदी नियन्त्रणको योजना अघि बढाउनेछौं । पाँच मिटरको मोटरबाटोसहित नदी नियन्त्रण गर्ने योजना छ । यसो गर्दा एकातिर कृषकलाई बाटो पनि भयो र अर्कोतर्फ नदीलाई हरेक दिन अध्यावधिक गर्ने अवस्था रहन्छ । बायोइन्जिनियरिङमार्फत यसरी नदी सुरक्षित गर्नेछौं । रिटेन्सन बेसिनका माध्यमबाट प्राविधिकले उपयुक्त ठह¥याएको नदीका विभिन्न ठाउँमा ठूल्ठूला दह बनाउने योजना छ, जसमा दसौं करोड लिटर पानी अटाउन सकिन्छ । बाढी आउँदा नदीको बहाव नियन्त्रण पनि गर्न सकिन्छ, जसले गर्दा तलका बस्ती तथा खेतीयोग्य जमिन क्षति हुनबाट जोगिन्छ । यसो गर्दा पानीका स्रोत रिचार्ज हुने, गाईवस्तुलाई पनि हुने र सिँचाइ पनि गर्न सकिन्छ । यसरी जलसंकट हल गर्न लागेका छौं ।
आगामी आर्थिक वर्षका लागि जनताले अनुभूत गर्ने खालका कस्ता योजना प्रस्ताव गर्नुभएको छ ?
दीर्घकालीन आयोजना हामीले आउँदो वर्ष सुरु गर्नेछौं । तत्काललाई तराईमा समृद्ध तराई मधेस सिँचाइ विकास विशेष कार्यक्रम र पहाडमा टार सिँचाइ विकास विशेष कार्यक्रम लागू गरिनेछ । त्यसअन्तर्गत आउँदो वर्ष ४० वटा टारलाई लक्षित गरेर नमुना लिफ्ट सिँचाइ पुर्याउँछौं । यो प्रविधि जनतालाई देखाउन यो कार्यक्रम ल्याउन लागिएको हो । आगामी वर्ष ७५ वटै जिल्लामा दुई/दुइटा मझौला सिँचाइ आयोजना थप्नेछौं, पहिलेका आयोजना निरन्तर चलिरहनेछन् ।
तराई–मधेसमा प्रत्येक निर्वाचन क्षेत्रमा १ सय स्यालो ट्युबवेल, दुइटा डिप बोरिङ, १० वटा इनार, २० पोखरी र दुइटा थप मझौला सिँचाइ आयोजना प्राथमिकतासाथ अघि बढाउँछौं । सिँचाइयुक्त क्षेत्र घोषणा गरी कार्यान्वयन गर्ने योजना छ । यो वर्ष १५ गाउँलाई पूर्ण सिञ्चित घोषणा गरिसकेका छौं । बाँकी आउँदो वर्ष गर्नेछौं । अहिलेसम्म ६० हजार स्यालो ट्युबवेल गाडिएको तथ्यांक छ तर यसको प्रभावकारिता कम छ । यस विषयमा पनि अध्ययन गरी समस्या समाधान गर्नेछौं । राष्ट्रिय गौरवका आयोजनालाई फास्ट–ट्रयाकको अवधारणाअनुसार जानुपर्छ भनेर पहल गरेका छौं । सिक्टा, महाकालीलगायतका आयोजनामा नीतिगत अवरोध हटाउने गरी काम गरिरहेका छौं । चतरामा ब्यारेज बनाएर सुनसरीमा सिँचाइ, चुरेको बीचबाट नहरलाई कमलासम्म पुर्याउने, थप संरचना बनाएर सप्तरी, सिराहा र उदयपुरको भू–भाग पुर्याउनेछौं ।
सुनकोसी कमला डाइभर्सनको प्रक्रिया अगाडि बढाउने, जसले सिराहा र महोत्तरीका धेरै भूभागलाई थप सिञ्चित तुल्याउँछ । सुनकोसी मरिन डाइभर्सन आउँदो आर्थिक वर्ष टेन्डरमा गइसक्छ । कालीगण्डकी तिनाउ डाइभर्सन बढाउने, दाङ उपत्यकाका लागि सिँचाइ विकास अध्ययन गरिनेछ । यसका साथै चुरे संरक्षण मुख्य समस्या बनेको छ । यस क्षेत्रमा इनार, ट्युबवेल, पानीका मुहानसमेत सुकेका छन् । सिँचाइ मन्त्रालयअन्तर्गत नपरे पनि चुरे जोगाउन जरुरी छ ।
विगतमा मन्त्रालयहरूबीच समन्वय समस्या देखिन्थ्यो । अहिले कस्तो छ ?
सिँचाइयुक्त अवधारणामा मन्त्रालयको मात्र भूमिका हुँदैन । विकासमा राज्यका सबै अंगको समान भूमिका रहन्छ । यसरी काम गरे मात्र कृषिको वास्तविक विकास हुन्छ । यसका लागि हामीले कृषि मन्त्रालयसँग निरन्तर समन्वय गरिरहेका छौं । अन्य सरोकारवाला मन्त्रालयबीच पनि सहकार्य छ । सबै मन्त्रालयले जनताकै हितका लािग काम गर्ने हो । त्यसैले कार्यक्रम नदोहोरिने गरी हामीले समन्वय र सहकार्यलाई थप मजबुद बनाएका छौं ।
हामीले सिँचाइ पुर्याएको ठाउँमा कृषिले नमुना खेतीको कार्यक्रम गर्ने, कृषिले पकेट एरिया घोषणा गरेको ठाउँमा हामीले सिँचाइ पुर्याउने र हामीले सिँचाइयुक्त घोषणा गरेको ठाउँमा कृषिले नमुना खेतीकै कार्यक्रम गर्ने गरी कार्यक्रम ल्याउन लागेका छौं । स्वास्थ्यले पनि त्यहाँको जनस्वास्थ्यका लागि विशेष योजना ल्याउने, स्थानीय निकायले स्थानीय सडक, भौतिक पूर्वाधारले लामो दूरीको बाटो बनाउनेजस्ता काम संयुक्त रूपमा गरियो भने सम्बन्धित क्षेत्रको चौतफी विकास हुन्छ ।
तपाईंले पहाडमा न्यूनमात्र कार्यक्रम राखेर तराईमा धेरै योजना पारेको भन्ने आरोप पनि छ नि !
तराई मधेसमा बढी र पहाडमा कम कार्यक्रम गयो भन्नु शासकीय जातीय अहंकारवादको अभिव्यक्ति मात्र हो । एनआईटीपीको ३३ करोड बजेटमध्ये दुई करोड ६० लाख मात्र तराईमा जान्छ, २८ करोड पहाडमा केन्द्रित छ । दोस्रो मर्मत योजना बनाउँदा बाजुरा, हुम्ला, मुगु, रुकुम, रोल्पा कालीकोटलगायतका जिल्लालाई अरूभन्दा २ लाख बढी भए पनि अझै बढाउन निर्देश गरेको छु । कसरी पहाडलाई कम भयो ? कुनै समय मधेस विश्वकै समृद्ध क्षेत्र थियो । आज सबैभन्दा गरिब मधेसमै छन् । तराई–मधेस विशेष सिँचाइ योजनाका लागि अर्थ मन्त्रालयले अझै बजेट दिएको छैन । मँ तराई मधेस, पहाड, हिमाल सबै क्षेत्रका नेपालीको साझा मन्त्री हुँ । कसैलाई पनि भेदभाव गरेको छैन ।
कर्णालीको भोकमरी हटाउन सिँचाइ दिइयोस् भन्ने माग स्थानीयवासीको छ । 