
रमेश महर्जनअध्यक्ष, नेपाल सुनचाँदी रत्न तथा आभूषण महासंघ
नेपाल सुनचाँदी रत्न तथा आभूषण महासंघका अध्यक्ष रमेश महर्जन अध्ययन अनुसन्धानपछि सुनचाँदी व्यवसायमा संलग्न छन् । आठ वर्ष हङकङको डायमन्ड पसलमा काम गरिसकेपछि नेपालमै सोही प्रवृत्तिको व्यवसाय गर्नुपर्छ भनेर फर्किएका उनले सन् १९९५ र १९९६ बजार सर्भे गरे । सन् १९९७ मा व्यवसाय दर्ता गरेरै सुनचाँदी व्यवसायमा संलग्न भए । सुनचाँदी र रत्न आभूषण व्यवसायलाई सांगठनिक रूपमै बलियो बनाउन उनकै पहलमा सन् २००२ मा संस्थापक सचिव भई संघ दर्ता गरेका थिए । सुनचाँदी तथा रत्न आभूषण संघको अध्यक्ष भइसकेका उनी महासंघ भइसकेपछि पहिलो अध्यक्ष भएका छन् । महर्जन नेपाल चेम्बर अफ कमर्सको प्रथम उपाध्यक्ष, नेपाल म्यानमार चेम्बर अफ कमर्सका कोषाध्यक्ष, इन्टरनेसनल चेम्बर अफ कमर्सका कार्यकारी सदस्य, नेपाल–भारत सांस्कृतिक समन्वय समितिका सल्लाहकार सदस्य, ललितपुर विकास समाजका सल्लाहकार सदस्यलगायतका दर्जनभन्दा बढी संस्थामा आबद्ध छन् । उनै महर्जनसँग भर्खरै सम्पन्न भएको जेम्स एन्ड ज्वेलरी एक्स्पो, सुनचाँदी व्यवसायमा सुरक्षा, रोजगारीका अवसर र सम्भावनालगायतका विषयमा कारोबारकर्मी सरस्वती ढकालले गरेको कुराकानी:
मेला र महोत्सवहरूको भीडमा भर्खरै जेम्स एन्ड ज्वेलरी एक्स्पो सकिएको छ । यसको समग्र अनुभव कस्तो रह्यो ?
जेम्स एन्ड ज्वेलरी एक्स्पो हामीले सोेचेभन्दा धेरै नै राम्रो भयो । यसप्रकारको अन्तरराष्ट्रिय मेला नेपालमा यसअघि कहिल्यै भएको थिएन । हामीले सोचेभन्दा बढी आगन्तुक सहभागी भएका कारण उत्साहित भएका छौं भने त्योभन्दा पनि महत्वपूर्ण कुरा जेजति सहभागी भए, उनीहरूको ‘फिडब्याक’ पनि निकै नै राम्रो रह्यो । ज्वेलरी मेलामा एकै छानामुनि विभिन्न डिजाइनका सामान मात्र नभई हरेकले आफ्नो बजेटअनुसार छान्न सक्ने अवस्था थियो । यतिमात्र नभई महासंघले गरेको अनुरोध स्वीकारेर धेरै व्यवसायी सहभागी भए । अवलोकन कर्ताले महँगो मात्र नभएर ससाना सामान पनि पाउनुभयो । यसले गर्दा सबै वर्गलाई समेट्न सकियो ।
मेला उद्घाटन गर्न प्रधानमन्त्री नै पुग्नुले पनि यसको ब्रान्डिङमा सहयोग पुगेको हो ?
हो, प्रधानमन्त्रीले आफ्ना महत्वपूर्ण काम छाडेर यहाँ आएर हामीलाई उत्साह दिनुभयो । उहाँले हामीलाई गहना बिक्रेताका रूपमा मात्र हेर्नुभएको भए पक्कै आउनु हुने थिएन । नेपालको मौलिक र परम्परागत हस्तकला पनि हो गरगहना भन्ने उहाँले आत्मसात गर्नुभएको देखियो । धेरै अति विशिष्ठ व्यक्तिहरू पनि यहाँ आउनुभयो । यसको अर्थ यस्तो मेलाप्रति आम सर्वसाधारणदेखि अति विशिष्ठहरूसम्म उत्तिकै आकर्षण छ भन्ने हामीले महसुस गर्न सक्यौं । हुन त अहिलेसम्म यो उपभोग र आयातमुखी क्षेत्र भएको छ । भोलि यो निर्यातमुखी पनि हुनेछ भन्नेमा भीभीआईपीहरूको एक्स्पो भ्रमणले संकेत गरेको छ । हामीले धेरै समयदेखि यसको लबिङ पनि गर्दै आएका छौँ । यसले जेम्स एन्ड ज्वेलरी क्षेत्रलाई उद्योगको रूपमा विकास गर्न र निर्यात बढाउन मेला सहयोगी बनेको छ ।
सुनचाँदी आयातका कारण व्यापार घाटा बढेको भन्दै राज्य त तपाईंहरूसँग त्यति सकारात्मक देखिँदैन नि ?
यो क्षेत्रलाई अघि बढाउन नवीन सोच नहुँदाको परिणाम हो यो मानसिकता । यसलाई अन्तरराष्ट्रिय क्षेत्रमा प्रवद्र्धनका लागि हामीले पहल नगर्दा आन्तरिक बजारको माग र आपूर्तिमै रुमलिइरहनु परेको अवस्था छ । त्यसैलाई नयाँ दिशा प्रदान गर्न हामीले यस वर्षको एक्स्पोमा ‘नेपाली आभूषण विश्व बजारमा आकर्षण’ भन्ने नारा राखेका थियौं । त्यसै पनि गरगहना हाम्रो मौलिकता, रीतिरिवाज र संस्कृतिसँग जोडिएको छ । हामीले बिहे अगाडि, बिहे पछि, क्षेत्र, उमेर र जातजाति अनुसार लगाउने गहना फरक छन् । हामीले परम्परागतरूपमा मात्रै लगायांै तर प्रवद्र्धन गरेनौ । हामीले चाडपर्वमा मात्रै लगाउने आकर्षक गरगहनालाई अलिकति परिष्कृत गरेर ब्रान्डिङ गर्न सक्यौं भने राज्यको त्यो मानसिकता पनि अन्त्य हुनेछ ।
जेम्स एन्ड ज्वेलरी क्षेत्रमा कति व्यवसायी छन् र कतिले रोजगारी पाएका छन् ?
यो क्षेत्र रोजगारी प्रदान गर्ने हिसाबले पनि निकै अगाडि छ । हालसम्म करिब २० हजार मजदुरका परिवार प्रत्यक्षरूपमा यसमा आश्रित छन् भने अन्य २ लाखले अप्रत्यक्ष रोजगारी पाएका छन् । हामीले जति रोजगारी दिन सक्नुपर्ने हो त्यो भने दिन सकेका छैनौं । यसमा धेरै नै सम्भावना छ ।
दक्ष जनशक्तिको अभाव यो व्यवसायमा कत्तिको समस्याका रूपमा देखिएको छ ?
एकदमै अभाव छ । यहाँ काम गर्दा साधारणरूपमा मात्रै गरिएको छ । सयौं वर्ष अगाडि जसरी काम हुन्थ्यो, त्यसरी नै भइरहेको छ । डिजाइन र स्टिचिङको भ्यालु एड गर्न सकिएको छैन । बाजे, बाबु र छोरा सबै एउटै ठाउँमा एउटै प्रविधिले काम गरिरहेका छन् । यसले गर्दा भ्यालु एड र सिर्जना दिन नसक्दा नयाँ पिढी यो क्षेत्रमा आउन सकेका छैनन् । सिर्जनाअनुसारको भ्यालु पाउन सकेका छैनन् । कला सिर्जना भएको सामानलाई भ्यालु एड हुन नसक्नुले अहिलेका युवाहरू यो पेशामा आउन सकेका छैनन् । कालीगढ घट्दै गएका छन् ।
गत वर्षको भूकम्पपछि आफ्नै मुलुक फर्र्किएका भारतीय कालीगढ फिर्ता नभएकै कारण समस्या भएको हो ?
भूकम्पपछि यहाँको त्रासदीले नेपालबाहिरबाट आएका सबैजसो कालीगढ फर्केका हुन् । अझै पनि भूकम्पको झड्का आइरहेको छ त्यसैले पनि उनीहरू आउन डराएको पाएका छौं । अब हामीले यो सोच्नु जरूरी छ कि हामी किन अरूमा निर्भर हुने ? यसका लागि मुख्यतः स्वदेशमै तालिम केन्द्र खोलिनुपर्छ । मूल्य पनि खुला बजारको मर्मअनुसार हुनुप¥यो । सिर्जना गर्ने व्यक्तिले नै मूल्य तय गर्न पाउनुपर्दछ । महिनौं लगाएर सिर्जना गरेका गहनामा तोलामा ज्याला यति, जर्ती यति भनेर बेच्नुपर्छ त्यसैले सिर्जनाको मूल्य नै भएन । देशमै बसेर काम गर्नेलार्ई भ्यालु एड गर्न पाउने व्यवस्था हुनुपर्छ । महिनाको ३०÷४० हजार कमाउन सके त विदेश जानै पर्दैन । कलाकारिताको मूल्य यहाँ अभाव छ । प्रिन्टिङमा एक डेढ सयको मसी र पेपर हुन्छ तर एउटा मात्रै सिर्जनाका १०औं लाखमा बिक्री भइरहेको हुन्छ तर यस क्षेत्रमा धेरै सिर्जना भए पनि मूल्य र सम्मान नहुँदा यस्तो अवस्था आएको हो । त्यसैले विस्तारै यस क्षेत्रका दक्ष कालीगढ विदेशीने पेशामा जाने क्रम बढेको हो । मौलिक डिजाइन र भ्यालु एड गर्दै मूल्य आफैं निर्धारण गर्न पाएमा विदेश जान र अरू व्यवसायमा जानै पर्दैन । मेलामा पनि हामीले मौलिक डिजाइनलाई देखाएका थियौँ । यसले पनि थप सहयोग पुगेको छ । यसर्थ यो क्षेत्रमा सिर्जनाको मूल्य र कालीगढको सम्मान हुनुपर्छ । विदेशी कालीगढले बनाएका गहना मिल्दैन । उनीहरूले गणेश बनाए भने मुख नै कता फर्किन्छ अथवा के मिल्दैन मिल्दैन त्यसैले नेपाली कालीगढको विकल्प नै छैन ।
नेपालका मौलिक गरगहना निर्यातको सम्भावना कत्तिको छ ?
एकदमै सम्भावना छ । तर, यसका लागि ब्रान्डिङको उत्तिकै जरूरी छ । नेपालका मौलिक गरगहना कुनै पनि देशमा निर्यात गर्न सकिन्छ । हाम्रो देशमा भएका गरगहना अरू देशको भन्दा निकै फरक छन् । निर्यात गर्न समस्या छ किनकि १०÷१२ प्रतिशत भन्सार लाग्छ । यसलाई ‘ड्युटी ड्र ब्याक’को व्यवस्था हुन सकेमा अन्तरराष्ट्रिय बजारमा सजिलै प्रतिस्पर्धा गर्न सकिन्छ । नीतिगत कमजोरीकै कारण हामी प्रतिस्पर्धामा जान सकेका छैनौं ।
सरकारले निकासीका लागि सहुलियत दिएन भन्दै गर्दा व्यवसायीहरूको तर्फबाटचाहिँ के प्रयास भयो ?
हामीले त प्रयास गरेकै छौँ । यही एक्स्पोमा पनि भारतबाट विशिष्ठ व्यक्तिहरू ल्याएर हाम्रो वस्तु निकासीको सम्भावना खोज्यौं । हामीले आफैं पनि विभिन्न व्यवसायी लिएर अन्तरराष्ट्रिय मेलामा सहभागिता जनाइरहेका छौं । राज्यले पनि हाम्रो प्रयासलाई सकारात्मक रूपमा नै लिएको छ । विदेशीहरूले के भनेका छन् भने हाम्रो कला संसारमा प्रतिस्पर्धा गर्नसक्ने खालको छ तर यसलाई हामीले अलिकति आधुनिकतामा ढालेर तयार गर्नुपर्दछ । भारतकै कुरा गर्दा त्यहाँ निकासीको निकै सम्भावना छ ।
जेम्स एन्ड ज्वेलरीका लागि कच्चा पदार्थको उत्पादन नेपालमै कत्तिको सम्भावना छ ?
नेपालमा धातु अन्वेषणको सम्भावना छ । राज्यले लिने नीति मुख्य कुरा हो । दुई वर्ष लगाएर गरेको अन्वेषणपछि कसरी, कति र कुन आधारमा पाउने भन्ने प्रस्ट हुनुपर्छ । मुख्य कुरा भनेको नीतिगत कुरा नै प्रस्ट हुनपर्छ । हामीसँग प्रविधि र प्राविधिक दुवै भएनन् । हामीले प्रविधि ल्याएर लगानी गर्नुपर्छ । विभिन्न प्रकारका स्टोन हामीसँग छन्, त्यसमा अरू कलर बनाउन कच्चा पदार्थ ल्याउनुपर्छ । अरू कलर भयो भने अन्तरराष्ट्रिय मूल्य पनि पाउँछ । बाहिरबाट लगानीकर्ता आउन चाहन्छन् तर नीति प्रस्ट नहुँदा उनीहरू आउन सकेका छैनन् । कच्चा पदार्थ नेपालमा छ तर अन्वेषण गर्न जरूरी छ ।
कच्चा पदार्थ ओसारपसारमा राज्यका नीति नियमहरू कत्तिको सहज छन् ?
राज्यले यसका लागि छुट्टै क्षेत्र बनाइदिनु प¥यो र प्रशोधनका लागि लगानी पनि हुनुप¥यो । जेममा रूपान्तरण गर्न सकिने क्षमता यता प्रशस्तै छ । ५ सय रूपैयाँ पर्ने पनि ५ लाख रूपैयाँ पर्नेजस्तो लाग्छ । खानी एकातिर बजार अर्काैतिर भएको छ । जति पनि जेमका लागि एउटा जोन बनाइदिनु प¥यो । प्रविधिका बारेमा जानकारी नहुँदा हामी कहाँ भएका जेमको मूल्य पाउन सकेका छैनौं ।
सुनचाँदी आयातमा कोटा प्रथा लागू गर्नु कत्तिको उपयुक्त हो ?
कोटा प्रणाली एकदमै अव्यावहारिक प्रमाणित भइसकेको छ । यो क्षेत्रबाट सात अर्ब रूपैयाँ भन्सार राजस्व संकलन भएको छ । अब दैनिक १५ किलोभन्दा माथि किन नजाने ? यसलाई खुला बजार अर्थतन्त्रको सिद्धान्तअनुसार लागू गरिनु पर्छ । हामीले आयातअनुसारको कमाउन पनि त सक्छौँ नि भन्ने सोच राख्नुप¥यो । यसबाट भ्यालु एड गरेर निकासी गर्ने फराकिलो सोचको कमी देखिएको छ । अहिलेको जस्तो कोटा निर्धारण गरेर समस्याको सामाधान हुने भन्ने नै होइन । निर्यात गर्न सके त विदेशी मुद्रा जति पनि कमाउन सकिन्छ । व्यापार र उद्योगका रूपमा अघि बढाउन कोटाले यसरी सम्भव हुन्छ ? अहिले ग्राहकले १० किलो अर्डर गरेमा कहाँबाट दिने भनेर व्यवसायी अर्डर नै लिन मान्दैनन् । माग र पूर्तिमा ठूलो खाडल छ ।
बजारमा त भन्सार छलेर भित्र्याइएको अवैध सुन पर्याप्त छ भनिन्छ नि ?
कोटा प्रणालीको उपज हो यो । अव्यावहारिक नीतिका कारण यस्तो समस्या रोक्न सकिँदैन । त्यसैले देशभर लोकेसनअनुसार सुन बेच्नुपर्छ । वितरणको सिस्टम व्यवस्थित गराउनुपर्छ । २० हजार व्यवसायीमा सानो परिमाणमा मात्र खरिद गर्ने क्षमता छ । कोटा राख्दा सवै व्यवसायीको पहुँचमा पुग्ने गरी दिनुपर्छ ।
बैंकको सुन बिक्री नहुने तर बजारमा सुन पर्याप्त पाइनुको कारण के हो ?
वितरण प्रणालीमा भएको कमजोरीकै कारण यस्तो भएको हो । अहिले दैनिक १५ किलो सुन आयातको कोटा छ । तर कहिले काहीँ ४० किलोसम्मको माग हुन्छ । एकद्वार प्रणाली हरेक जिल्ला र ठाउँमा पाउने गरी व्यवस्था गरिनुपर्छ । राज्यले यसमा ध्यान दिएकै छैन । सानो परिमाणमा पनि पाउने गरी बिक्री गर्न सकिएमा बैंकको सुन बिक्री नहुने भन्ने हुँदैन । यहाँ त एउटा व्यापारीले किनेर अरूलाई बिक्री गर्नुपर्ने अवस्था छ ।
सुनचाँदी व्यवसाय सुरक्षाको दृष्टिकोणले निकै संवेदनशील मानिन्छ, पछिल्लो अवस्थाचाहिँ कस्तो छ ?
अहिले त पहिलेभन्दा निकै राम्रो छ । व्यवसायीहरू स्वयं नै सचेत भएका छन् । राज्यले सबै ठाउँमा सुरक्षा दिन नसक्ने भनेकाले आफ्नो व्यवस्था आफैं गरिरहेका छौं । सीसीटीभी, सेन्सर, इलेक्ट्रिक लक डोर राख्ने गरिएको छ । अहिले व्यवसायी नै सचेत छन् । पहिलाभन्दा सुरक्षामा ध्यान दिएको अवस्था छ ।
राजधानीबाहिरको सुनचाँदी व्यवसायको अवस्था कस्तो छ ?
सबै क्षेत्रमा सुनचाँदी व्यवसाय फैलिए पनि सहरीकरण र जनताको आम्दानीसँग यो जोडिएको हुन्छ । ग्रामीण क्षेत्रमा दक्ष जनशक्ति धेरै नै छ । आजको जमाना भनेको सीप जोसँग छ, भोलिको बजार पनि उसकै हो । त्यसैले जिल्लालाई लक्षित गरेर नै हामीले काम गरेका छौं । ५ वर्षभित्र यो क्षेत्र उद्योगको रूपमा विकास हुन्छ । इन्डियन इन्टरनेसनल ज्वेलरी सो (आईआईजेएस)मा हामीले इन्डिया लिएर गयौँ । यहाँ हाम्रा व्यवसायीले यति धेरै ज्ञान लिनुभयो । त्यसमा जिल्लाका व्यापारीले धेरै ज्ञान लिए भन्ने लाग्छ । कतिपयले त्यहाँबाट फर्किनासाथ नै व्यवसायलाई बढाउने तयारी गरे । म ठीक र मेरो व्यवसाय ठीक भन्ने मान्यताबाट माथि उठ्नु जरूरी छ । यो सोचबाट हामी पुरै माथि उठ्नुपर्छ । ‘ओपन माइन्ड’ हुनुपर्छ भन्ने ज्ञान भारतको मेलामा सहभागी भएपछि व्यवसायीहरूले पाएका छन् । त्यसैले हामीले बाहिरी जिल्लालाई केन्द्रित गरेका छौं । अहिलेको बजार हेरेर जसले काम गर्न सक्छ त्यसलाई यहाँ पर्याप्त सम्भावना छन् ।
उपभोक्ता अहिले पनि गुणस्तरमा विश्वस्त भएर गहना किन्न नसक्नुको कारण के हो ?
विश्वस्त नहुनुपर्ने कारण छैन । तर यहाँ प्रविधिको कमीले केही समस्या सिर्जना भने गरेको छ । कि राज्यले अनुगमन गर्नुप¥यो कि निजी क्षेत्रलाई जिम्मा दिनुप¥यो । निर्यात गर्नेले गुणस्तर मेसिन राख्ने गरेका छन् तर त्यसलाई राज्यले मान्यता दिएको छैन । राज्यसँग एउटा मात्रै मेसिन छ नापतौल तथा गुणस्तर विभागमा । त्यो पनि चाँदीमात्र हेर्न काम लाग्छ । अन्तरराष्ट्रिय मापदण्डअनुसार त्यो पनि मिल्दैन । अहिले कुनै पनि व्यवसायीले आफू बदनाम हुने गरी काम गर्न चाहँदैनन् । साना व्यवसायीले टेस्टिङ मेसिन आफैं राख्न सक्दैनन्, यसमा राज्यले ध्यान दिनुपर्छ । 