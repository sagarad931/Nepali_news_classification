
﻿-खड्गबहादुर विश्वकर्मा &#39;प्रकाण्ड&#39;, प्रवक्ता, नेकपा माओवादी

तपाईहरुको पार्टीप्रति धेरै मान्छेहरुको ध्यान तानिएको छ । हालै दाङमा पार्टीको राष्ट्रिय सम्मेलन पनि गर्नुभयो । दाङ सम्मेलनबाट तपाईहरुले के कुरा पारित गर्नुभएको छ ?

एक हदसम्म विश्व कम्युनिस्ट आन्दोलन र विशेषतः अहिलेको नेपालको कम्युनिस्ट आन्दोलनका लागि दाङ सम्मेलनबाट हामीले गरेको संस्लेषण निकै महत्वपूर्ण छ । हामीले माओवादी पार्टीको नेतृत्वमा यो देशको तत्कालीन राज्यसत्ता, शासन व्यवस्था र समग्र समाजलाई परिवर्तन गर्ने क्रान्तिकारी उद्देश्यसहित जनयुद्ध सुरु गरेका थियौं । त्यसलाई १० वर्षमा हामीले एउटा उचाईमा पु& यायौं पनि । जनयुद्ध झन्डै झन्डै आफ्नो अन्तिम लक्ष्य प्राप्तिको संघारमा तथा राज्यसत्ता प्राप्त गर्ने पुगेको थियो । तर, नेतृत्वको कमजोरीका कारण शान्तिप्रक्रियामा प्रवेश गरेपछि त्यो उपलब्धीबाट धक्का खान पुगियो । यसरी अघिल्लो १० वर्षको जनयुद्धको उपलब्धी, त्यो बेलाको हाम्रो जीवन र इतिहास र पछिल्ला ९ वर्षमा उपलब्धी गुमाएको नकारात्मक पाठ हाम्रा सामु छ । यो बेला २१ औं शताब्दीमा सर्वहारा वर्गको क्रान्ति सम्भव छ कि छैन ? छ भने ०६३ यता किन धक्का खान पुगियो ? यदि छैन भने समाजलाई वर्गीय उत्पीडन र वर्गीय अन्तरविरोध, सामाजिक विभेद र असमानाता, राष्ट्रियतामाथिको हस्तक्षेपबाट मुक्त गर्न के नसकिने नै हो त भन्ने गम्भीर प्रश्न उभिएको छ । यो नेपालको राष्ट्रिय राजनीति र विशेष गरी माओवादी क्रान्तिकारीहरुका अगाडि जब्बर रुपमा खडा भएको प्रश्न हो । यसको सही जवाफ नदिएर अबको क्रान्ति सजिलै हुन सक्दैन र जनतालाई त्यसमा विश्वस्त बनाउन पनि सकिदैन । किनकि पछिल्लो धक्काले जनता बढी नै सशंकित र आजित भएको छ । हामीले यो प्रश्नको जवाफ कसरी दिने भन्नेबारेमा प्रचण्डसँग बहस र सङ्घर्ष गर्यौं । पछिल्लो समय किरणसँग पनि बहस भयो । यही सङ्घर्ष र बहसका बीचबाट बनेको हाम्रो पार्टीको राष्ट्रिय सम्मेलनमा अब नेपालका जनवादी क्रान्ति पूरा गर्नका लागि कस्तो कार्यदिशा उपयुक्त हुन्छ भन्ने संश्लेषण गरेका छौं । त्यसलाई एकीकृत जनक्रान्तिको कार्यदिशा भनेका छौं । यो २० औं शताब्दीमा माक्र्सवाद, लेनिनवाद, माओवादले विकास गरेका सर्वहारा वर्गको कार्यदिशाको जगमा खडा भएको र २१ औं शताब्दीको वर्तमान विश्व र अहिलेको नेपाली समाज र यहाँको राष्ट्रिय राजनीतिमा परेको प्रभावलाई दृष्टिगत गरेर विकास गरेको नयाँ कार्यदिशा हो । यसबाट विगतको क्रान्तिबाट प्राप्त भएका उपलब्धीहरुको रक्षा गर्न सकिन्छ र बाँकी क्रान्तिलाई पूरा गर्न सकिन्छ । क्रान्तिका बारेमा जनतामा जुन आशङ्का छन्, अविश्वास र चिन्ता जुन पैदा भएको छ, त्यसलाई विश्वासमा बदल्न सकिन्छ । जनतालाई साँच्चिकै अधिकार सम्पन्न बनाउन सकिन्छ । 

 

पारित कार्यदिशामा नेपालको दलाल पुँजीपति वर्ग प्रधान शत्रुका रुपमा संश्लेषण गरिएको छ । अनि दलाल र भ्रष्टाचार विरुद्धको सङ्घर्ष उठान गर्ने कुरा पनि आएको छ । के तपाईहरुले अबको आन्दोलनलाई दलाल र भ्रष्टाचारका विरुद्ध केन्द्रित गर्न लाग्नुभएको हो ?

प्रचण्डसँग हुँदा हामीले पालुङटारमा जनयुद्धको जगमा जनविद्रोह भन्ने कार्यदिशा विकास गर्यौं । त्यसको सारतत्व भनेको क्रान्तिको केन्द्रीय अविभारा पूरा गर्ने नै थियो । त्यसपछि किरणसँग पनि त्यसलाई व्यवहारमा रुपान्तरण गरौं भन्यौं । तर, उहाँहरु तयार हुनुभएन । त्यो सम्भावना यो देशका दलाल पुँजीपतिहरुले माओवादी शक्ति, यसको नीति र विचारका विरुद्ध कथित दोस्रो संविधान सभाको षड्यन्त्र नगर्दासम्म थियो । तर, जनयुद्धले खडा गरेको राष्ट्रिय राजनीतिक परिस्थितिका विरुद्ध षड्यन्त्र गरियो र देशको राजनीतिमा ठूलो फेरबदल भयो । यो बदलिँदो स्थितिमा क्रान्तिकारी पार्टीले आफ्नो कार्यदिशालाई विकास गर्नुपथ्र्यो । यो राष्ट्रिय सम्मेलबाट त्यो नयाँ कार्यदिशा पारित गरेका छौं । यसको निष्कर्ष भनेको नेपाली समाजको क्रान्तिकारी रुपान्तरणको वा प्रगतिको बाधक भनेको अब सामन्तवाद रहेन । राजतन्त्रात्मक सामन्तवादलाई १० वर्षको जनयुद्ध र १९ दिने जनआन्दोलनले परास्त गरी सत्ताबाट हटाइसक्यो । त्यसको ठाउँ अहिले दलाल पुँजीपति वर्गले लिएको छ । अबको क्रान्ति, परिवर्तन, जनताको संविधान निर्माण वा जनताको भावना अनुसार शान्ति प्रक्रियालाई टुङ्ग्याउँन नदिने तत्व भनेको दलाल तत्व नै हो र त्यो दलाल तत्वसँगको अन्तरविरोध नै नेपाली जनताको अहिलेको मुख्य अन्तरविरोध हो । यो अन्तरविरोधलाई हामीले दुईवटा तरिकाले हल गर्ने भनेका छौं ।  पहिलो सबै कुरालाई दृष्टिगत गरी वार्ताबाटै हल गर्ने प्रयत्न गर्छौ । जसका निम्ति हामीले यो कथित दोस्रो संविधानसभाको विघटन, अधिकार सम्पन्न राष्ट्रिय राजनीतिक सभाको आयोजना, त्यसमा सामन्तवादलाई फाल्ने परिवर्तनकारी आन्दोलनमा विविध रुपले योगदान गर्ने शक्तिहरुको सहभागिता सुनिश्चित गर्ने भनेका छौं । जुन अहिलेको जस्तो साँघुरो हुँदैन । त्यो बृहत डेमोक्रेसीको अभ्यास गर्ने सभा हुन्छ भनेका छौं । त्यो सभामा दुई वटा मुद्दा फाइनल गर्नुपर्छ । एउटा संविधानका अन्तरवस्तुमा राष्ट्रिय सहमति गर्ने, संविधान लेखन र जारी गर्ने नीति र विधि तय गर्ने, दोस्रो, धरापमा परेको शान्ति प्रक्रियालाई जनताको भावना अनुसार निष्कर्षमा पुर्याउने संसदवादी र माओवादी शक्तिको संयुक्त सहकार्यमा निष्कर्षमा पुराउने बारे त्यसबाट निर्णय गर्ने । त्यसो भयो भने मूलभूत रुपमा १२ बुँदे सहमति र बृहत शान्ति सम्झौताको भावना अनुसार हुन्छ । यसमा आउनुहोस भन्ने हाम्रो पहिलो कुरा हो । यदि यसमा उनीहरु आउन तयार भएनन् र दलालहरु हाली मुहाली हुने पुरानो राज्यसत्ता नै सुदृढ गर्नेतिर हामी जान्छौं भन्छन भने त्यो परिस्थिति नयाँ हुनेछ । त्यो नयाँ परिस्थितिलाई सामना गर्न हामीले नयाँ कार्यनीति अगाडि सार्नेछौं । प्रतिक्रान्ति स्थापित गर्ने षडयन्त्र गरियो भने वा प्रतिगमनलाई स्थापित गर्ने षडयन्त्र गरियो भने हामी सडकको कार्यदिशामा जान्छौं । त्यसमा थप विकास पनि गर्छौं । 

 

तपाईले यो भनिरहँदा एउटा प्रश्न के उठ्छ भने एमाओवादी, बैद्य माओवादी वा तपाईहरुमा के भिन्नता छ त ? आखिर कुरा मात्र गरेर त फरक हुँदैन । अलिकति फरक कोणबाट कुरा गरिए पनि माओवादी के कुरामा फरक छन र भन्ने बुझाईलाई तपाई के भन्नुहुन्छ ? 

एमाओवादी र हाम्रा बीचमा त आकाश पातालकै फरक भइसक्यो । उहाँहरु संसदीय व्यवस्थातर्फ जानुभएको छ । यही संविधानसभाबाट सबै सम्भव छ भनेर लाग्नुभएको छ । किरणसँग पनि विचारमै फरक परेपछि पार्टी अलग भएको हो । बाहिर कुरा गर्दा वा भासन गर्दा आंशिक मिलेको जस्तो देखिए पनि सारतत्वमा धेरै फरक छ । कार्यदिशा र कार्यनीतिक सेट त झनै फरक भयो नै । हामीले यो प्रक्रियाबाट जाने हो भने जनताका अधिकार सुनिश्चित गरिएको संविधान र जनताको भावना अनुसारको शान्ति प्रक्रियालाई निष्कर्ष दिनुपर्छ भनेका छौ । राज्यसँग वार्गेनिङ गर्न यो कुरा गरेका छैनौं । तर, उहाँहरु त यो कुरालाई राज्यसँग वार्गेनिङ गर्ने तहमा मात्र उठाइराख्नुभएको छ । उहाँहरुले यही संविधानसभा भित्रबाट हल खोज्नुभएको छ । तर, हामीले यो संविधानसभा दलालहरुको बनिसकेको प्रष्ट गरेका छौं । किरणले अहिले राष्ट्रिय सरकारको नारा दिनुभएको छ । त्यसैले उहाँहरुको पनि यही संविधानसभाबाट केही स्टेप खोज्ने वाहेक अरु केही पनि देखिएन । त्यसैले यसमा त धेरै फरक भइसक्यो ।

अर्को, हामीले अगाडि सारिएका कुरा राज्यले मानेन भने उहाँहरुले त छोड्ने स्थिति देखिएको छ तर हामी छाड्दैनौ । वार्ताबाट अहिलेको राज्य तयार भएन भने हामी त वास्तविक सङ्घर्षमा जान्छौं । त्यो सङ्घर्ष राष्ट्रियता, जनताको जनवाद र जनजिविकाका मुद्दामा केन्द्रित हुन्छ । भ्रष्टाचार, कमिसन, कालोबजारीका मुद्दामा केन्द्रित हुन्छ । यी मुद्दामा हाम्रो आगामी आन्दोलन केन्द्रित हुन्छ । हाम्रा यी कुरा राष्ट्र र जनताका जीवनसँग सम्बन्धित छन् । यसलाई जुनसुकै मुल्यमा पनि त्यसलाई व्यवहारिक रुप दिने हाम्रो अठोट छ । 

 

माओवादी विभाजन हुँदै कमजोर हुँदै गएको देखिन्छ । यस्तो बेला फुट्दै सानो भएको पार्टीले संविधान सभा नै खारेज गर्न र शान्तिप्रक्रियाको सुरुवातमै फर्क भन्दा के अरुले मान्छन् त ?

यो जनताको कुरा हो । हामीले जे भनेका छौं त्यसमा कुनै ढाँट्ने छल्ने वा वार्गेनिङको अंश छैन । हामीले जे भनेका छौं त्यो गर्छौ । यसलाई सामान्य ढङ्गले नबुझियोस भन्ने हाम्रो कुरा हो । कोही पटमुर्ख नै भए त आफ्नै ढङ्गले सोच्लान र सोचेका होलान । तर, न्यूनतम राजनीतिक दृष्टिले विश्लेषण गर्नेहरुले बुझेका छन् जस्तो लाग्छ । उनीहरुले माओवादी पार्टीको वास्तविक एजेण्डा र त्यो एजेण्डा उठान गर्ने नैतिक ताकत नेकपा माओवादीमा छ भन्ने बुझेका छन् । हामीले राष्ट्रिय सम्मेलनबाट नीति, कार्यक्रम र कार्यदिशासहित आएपछि विगतका सबै अनुमान फेल खाएका छन् । सानो र ठूलो भन्ने हुँदैन । राष्ट्र र जनताको जीवनसँग जोडिएका मुद्दा जसले उठाउँछ त्यही पार्टी शक्तिशाली हुन्छ । एकपछि अर्को गरी त्यो पार्टी गुणात्मक रुपमा शक्तिशाली हुँदै जान्छ । अहिले हामीले उठाएका कुराहरु गम्भीरतापूर्वक लिइएन भने हामी सडकमा निस्किएका बेला देखिन्छ के रहेछ भन्ने कुरा ।

 

तपाईले जनयुद्धको वास्तविक एजेण्डा र त्यो उठान गर्ने नैतिक प्राधिकार नेकपा माओवादीमा मात्र छ भन्न खोज्नुभएको हो ? 

मैले प्रष्ट रुपमा भन्न खोजेको कुरा भनेको अबको वास्तविक माओवादी भनेको नेकपा माओवादी हो । १० वर्षको जनयुद्धमा भएको लगानी, उपलब्धी र जनताको बलिदानको रक्षा गर्ने र जनताका जीवनसँग जोडिएका मुद्दा तथा जनताका अधिकारका लागि क्रान्ति गर्ने नीति, विचार र सिद्धान्त भएको वास्तविक पार्टी नेकपा माओवादी हो । 

 

जनयुद्धको मुख्य नेतृत्व गर्ने नेताहरु छँदै छन् । उनीहरुसँग त्यो नैतिक प्राधिकार के कारणले नहुने ?

कुनै बेला उनीहरु नेता नै थिए । तर, अहिले आउँदा उनीहरु नेपाली जनताका वेथा भए । यो हाम्रो मात्र कुरा होइन, आम जनता, पार्टीका समर्थक, शुभचिन्तक र कार्यकर्ताकै कुरा दुःखद अनुभूति हो । नेताहरुमा राजनीतिक र वैचारिक रुपमा जुन विचलनता देखियो त्यसले उनीहरुलाई त्यो ठाउँमा पुर्याएको छ । त्यसैले जनयुद्धका एजेण्डा उठान गर्ने र त्यसलाई पूर्णता दिने जिम्मेवारी क्रान्तिकारीहरुको काँधमा स्वभाविक रुपमा आएको छ र हामी त्यसलाई बोक्ने साहस गरेका छौं । 

 

तपाईहरुले अहिले शान्तिप्रक्रियाको र संविधान निर्माणको यो पूरै कोर्सलाई १२ बुँदे र विस्तृत शान्ति सम्झौतामै लगेर फर्काइदिन खोज्नुभएको देखिन्छ । शान्तिप्रक्रियाको सुरुवातमा जे भएको थियो त्यसको आधारमा टेकेर कुरा गरौं भन्नु भएको छ । शान्तिप्रक्रिया विल्कुलै गलत दिशामा गएको र यसले गलत परिणाम निकाल्छ भन्दै हुनुहुन्छ । यो बेला जनताले संसदवादी शक्तिहरुलाई आग्रह नै गर्नुपर्यो भने के भन्ने ? किन तपाईहरुले भनेजस्तो शान्तिप्रक्रियाको आधार १२ बुँदे र विस्तृत शान्ति सम्झौतामै फर्कन भन्ने ? किन संविधानसभाबाट नभई तपाईहरुले भनेको राष्ट्रिय राजनीतिक सभाबाट संविधान देऊ भन्ने ?

संविधानसभाको एजेण्डा जनयुद्धले उठान गरेको हो । जनयुद्ध र १९ दिने जनआन्दोलनको जगमा संविधानसभा बनेको हो । संविधानसभाले जनयुद्ध र जनआन्दोलनका मुख्य शक्ति र त्यसले उठान गरेका एजेण्डा तथा जनयुद्ध र जनआन्दोलनका उपलब्धीलाई रक्षा गर्ने भनेको हो । ०६४ को संविधानसभामा त्यो सम्भावना थियो । तर, त्यसलाई सफल हुन दिइएन । जनताले जनयुद्ध र जनआन्दोलन गरेको विगतको राज्य र शासन व्यवस्था बदलेर त्यो ठाउँमा जान खोजेको हो । संविधानसभाले त्यो कुरा सुनिश्चित गर्नुपथ्र्यो । तर, त्यसलाई जवरजस्त असफल बनाएर त्यसका विरुद्ध षड्यन्त्रकारी अर्को संविधान सभाको नाटक मञ्चन गरियो । जनयुद्ध र जनआन्दोलनको आधार शक्ति, त्यसले उठान गरेका एजेण्डालाई पाखा लगाएर विल्कुल फरक स्वार्थमा दोस्रो संविधानसभा गठन गरियो । यो संविधानसभाले न त जनयुद्ध र जनआन्दोलनका मुद्दालाई सम्वोधन गर्न सक्छ न त यसले जनताको संविधान बनाउन सक्छ । यो जनताको वास्तविक संविधानसभाका विरुद्धमा ल्याइएको दलालहरुको संविधानसभा हो । त्यसैले हामीले यसलाई भङ्ग गर्नुपर्छ र जनताको वास्तविक संविधान दिने अर्को राजनीतिक सभाको आयोजना गर्नुपर्छ भनेका हौं । यो जनताका वास्तविक अधिकारसँग सम्बन्धित जनताकै कुरा हो । पुरानै संसदीय प्रक्रियामा गएर जाल, झेल, षड्यन्त्र, लोभ, लालचको प्रक्रियामा गएर बहुमत सिद्ध गरी संविधान बनाउने भए त किन हामीले संसदीय व्यवस्थाका विरुद्ध त्यत्रो बलिदान गर्नुपथ्र्यो ? जनताका वास्तविक कुरा, दुःख, पीडा र समस्या दबाउने संसदीय व्यवस्थामै हामीले समाधान विक्लुलै खोजेका होइनौं । 

अर्को कुरा शान्ति प्रक्रिया भनेको विगतको क्रान्तिलाई स्थापित गर्ने हो । तर, विदेशी शक्तिहरुको सल्लाहमा अहिले सरकार चलाएका पार्टीले त्यसलाई नामेट पार्ने काम गरिरहेका छन् । जनताले १० वर्ष जुन उद्देश्यका लागि लडे, बलिदान गरे त्यो उद्देश्यलाई धरासायी पार्न लागि परेका छन् । त्यसैले यसको रक्षाका लागि हामीले अधिकार सम्पन्न राष्ट्रिय राजनीतिक सभाको कार्यक्रम अघि सारेका हौं । जनताको संविधान बनाउन जनताका असल प्रतिनिधि चाहिन्छ, दलालहरुले बनाउँदैनन् । हाम्रो यो आग्रहलाई मानेनन् र हाम्रो कुरामा आएनन भने हामीले जनतालाई अर्को सङ्घर्षमा साथ दिन पनि भनेका छौं, दिनुपर्छ । हामी हाम्रो कार्यदिशाले निर्देशन गरेको माओवादी क्रान्तिमा जान्छौं । क्रान्तिबाट मात्र जनताले आफ्नो सत्ता स्थापना गर्नुपर्ने र आफ्ना अधिकारहरु प्राप्त गर्ने बाध्यतामा हामीले गर्ने त्यो क्रान्तिमा जनताले साथ दिनुपर्छ । 

 

अहिले तपाईहरुले अगाडि सारेको अवधारणाका आधारमा तपाईहरुले भनेको जस्तो संविधान बनिहाल्यो भने राज्य त पुरानै रहन्छ । राज्य संचालन गर्ने संरचना, संस्कार र प्रवृति त पुरानै रहन्छ । अनि कसरी त्यो नयाँ बन्छ भन्ने प्रश्न छ नि ?

यदि शान्ति प्रक्रियाको वास्तविक स्पिरिट अनुसार जान कांग्रेस एमालेहरु तयार भएमा अबको राज्यमा संसदवादी र नेपाली उत्पीडित जनताको समान उपस्थिति हुन्छ । त्यो अवस्थामा नेपालका मजदुर, किसान, राष्ट्रिय पुँजीपति, उद्योगीका अधिकारका लागि कुरा गर्ने शक्ति र दलाल वर्गको स्वार्थलाई पूरा गर्ने शक्तिका बीचमा सङ्घर्ष हुन्छ । हामी त्यो आधा शक्तिको साथ लिएर राज्यलाई जनताको भावना अनुसार बदल्न सक्छौं । त्यस्तो अवस्थामा राज्यसत्ता पूरै जनवादी बनाइदिन सकिन्छ भन्ने हाम्रो कुरा हो । त्यो राज्य एउटा सङ्क्रमणकालीन राज्य बन्न सक्छ । त्यसैमा अड्किरह्यो भने त त्यो पनि यथास्थितिवादी राज्य नै हुन्छ । त्यो सङ्घर्षमा राज्यको सम्पूर्ण चरित्र बदल्ने क्रान्तिकारीहरुको प्रयास सफल भयो भने नेपालमा एउटा क्रान्ति सफल हुन सक्ने देखिन्छ । तर, हामीले उठाएको यो कुरालाई नजरअन्दाज गरी संसदवादीहरु आफ्नै ढङ्गले अगाडि बढ्न खोजेमा हाम्रा निम्ति त्यो अझ राम्रो हुन्छ । किनकि हामीले त जनताले नलडेर आफ्नो सत्ता प्राप्त गर्न सक्दैनन् भन्दै आएका छौ । त्यसो हुँदा हाम्रो शान्तिपूर्ण वार्ताको प्रक्रियाद्वारा राज्यलाई परिवर्तन गर्न अगाडि बढाइएको हातलाई संसदवादीले लत्याए भने त्यो जनता बाध्यात्मक उपायमा जानैपर्दछ 

शान्तिप्रक्रियालाई कांग्रेस एमालेले एकलौटी उल्लङ्घन गरेको भन्दै तपाईहरुले अहिलेको बहसलाई १२ बुँदे सहमति र विस्तृत शान्ति सम्झौतामा फर्काइदिनुभएको छ । तपाईहरुले अहिलेको राजनीतिक कोर्सलाई किन त्यहाँबाट जोड्न वा त्यो विन्दुबाटै सुरु गर्नुपर्छ भन्नुभएको हो ? 

विगतको राज्यसत्तालाई बदल्नुपर्ने बाध्यात्मक अवस्थामा पुर्याएको १० वर्षको जनयुद्धले नै हो । त्यो गर्ने नेपाली जनता र माओवादी पार्टी नै हो । अर्को कुरा यसअघि परिवर्तनको मुख्य बाधक शक्ति सामन्तवाद र पुँजीवादी संसदीय प्रतिक्रियावाद थियो । त्यसलाई बदल्ने यात्रामा जनताले दुई चरणमा जानुपर्ने अवस्था आयो । पहिलो चरणमा सामन्तवादको अन्त्य, दोस्रो चरणमा पुँजीवादी संसदीय प्रतिक्रियावादको अन्त्य गर्ने कोर्समा हामी गएका हौं । हामी सामन्तवादको अन्त्य गर्ने, संसदवादीहरु बदलिएर आउने र हामीले १० वर्षे जनयुद्ध र १९ दिने जनआन्दोलनका उपलब्धीलाई संस्थागत तथा पुँजीकृत गर्ने भनेका हौं र हाम्रा बीचमा सहमति पनि त्यही भएको हो । आन्दोलनका उपलब्धीलाई पुँजीकृत गरेर प्रतिस्पर्धा गरौं भनेर हामीले भनेका थियौं । तर, हाम्रा अगुवाहरुको नालायकीपनाले कांग्रेस एमालेले यसलाई पूरै उल्ट्याएर उही पुरानै ठाउँमा पुर्याउने स्थिति बन्यो । सङ्क्रमणकाललाई पुरानै राज्य व्यवस्थातिर फर्काउने मुर्खता गरियो । त्यसैले अहिलेको यो स्थिति सिर्जना भएको छ । यसको आधार भनेको १२ बुँदे सहमति र विस्तृत शान्ति सम्झौता नै हो । त्योबाट भाग्न कोही पनि पाइदैन भन्ने हाम्रो भनाई हो । १२ बुँदे र विस्तृत शान्ति सम्झौताको मूल मर्म वा सार भनेको माओवादी र संसदवादी शक्तिले नयाँ राज्यमा संयुक्त सहकार्य गर्ने भन्ने नै हो । राज्यलाई जनताको प्रजातान्त्रिक बनाउने, स्वाधीनतालाई सुनिश्चित गर्ने हो । त्योबाट कांग्रेस एमाले पछि हटेका हुनाले यदि इमानदार छौं भने त्यसमा आउ, आउँदैनौ भने तिमीहरु वेइमान भयौं भन्ने हाम्रो कुरा हो । यदि उनीहरु त्यसरी अगाडि बढ्छने भने र आन्दोलनका उपलब्धीलाई यसरी नामेट गर्दै जानतिर लाग्ने हो भने अशान्ति कांग्रेस एमालेले मच्चाउँदैछन् भन्ने प्रष्ट हुन्छ । त्यो अशान्ति रोक्नु जनताको निम्ति अनिवार्य हुन्छ । जनताको पार्टीले त्यसको नेतृत्व गर्नु दायित्व हुन्छ । त्यो कुरा मान्न संसदवादी तयार छैनौं भन्छन् भने हामी नयाँ ढङ्गले अगाडि बढ्छौं । गलत गरिएछ भन्दै निधारमा हात लगाएर आत्मसमर्पण गर्नेहरु कांग्रेस एमालेले गरेको षड्यन्त्रलाई टुलुटुलु हेर्न सक्लान तर क्रान्तिकारीहरुले कहिले पनि आत्मसमर्पण गर्दैनन । उनीहरु लड्छन् । 

 

संविधानसभामा अहिले घमासान परिरहेको छ । सत्तारुढ दलहरु पेलेर बहुमतबाट संविधान जारी गर्नतिर लागेको र प्रतिपक्षी दलहरु संविधानसभादेखि सडकमा आन्दोलनमा उत्रेको स्थिति छ । यसलाई कसरी हेर्नुभएको छ ? 

झिनो अन्तरविरोध त देखा परेको छ । तर, सारतत्वमा केही फरक छैन । सहमति भए पनि नभए पनि यो संविधानसभाबाट बन्ने संविधान नेपाली जनताको पक्षमा हुँदैन । त्यो त दलाल पुँजीपति वर्गकै हितमा हुन्छ । अहिलेको यो लडाइँ भनेको त दलालहरुको सत्तामा नेताहरुको स्थान के कसरी सुरक्षित गर्ने भन्नेमा न छ । राज्य र शासन व्यवस्था बदल्नेसँग सम्बन्धित नै छैन । यसलाई त हड्डीका निम्ति कुकुरहरुका बीच भएको झगडासँग तुलना गर्न सकिन्छ । 

 

पहिचानका आधारमा संघीयता कि सामथ्र्यका आधारमा संघीयता भन्ने बहस अहिले संविधानसभामा देखिएको छ । यो प्रश्नमा बाहिर पनि बहस छ । संघीयताका बारेमा नेकपा माओवादीको धारणा के हो ? 

हामीले यस विषयमा हाम्रो दाङमा सम्पन्न राष्ट्रिय सम्मेलनमा बहस पनि गर्यौं । त्यसलाई बाहिर अलि बङ्ग्याएर प्रचार गरेको देखिएको छ । दोस्रो संविधानसभाको निर्वाचन गरिसकेपछि हामीले संविधानसभाको नारामा प्रतिक्रान्ति भयो भनेर हामीले भनेका छौं । अहिले संविधानसभाभित्र संघीयताको मुद्दा जसरी मुख्य जस्तो बनाइएको छ, त्यसलाई हामीले गम्भीर रुपमा हेरेका छौं । हामीले के हो संसदीय प्रतिक्रियावादी संघीयता ? के हो क्रान्तिकारी जनवादी संघीयता ? यसको नीतिगत र वैचारिक आधारमा हामीले हेरेका छौं । हाम्रो प्रष्ट धारणा के हो भने सामाजिक रुपमा उत्पीडनमा परेको समुदाय हुन्छ जाति, लैंगिक उत्पीडन, दलित, उत्पीडित क्षेत्र, धार्मिक उत्पीडन होला । सामाजिक विभेद र उत्पीडनका रुपमा रहेका जुन कुरा छन् यी अन्ततः वर्गीय उत्पीडनबाट निर्देशित हुन्छन् । यी सबै वर्गीय उत्पीडनकै रुपहरु हुन् । वर्गीय उत्पीडनले यी सबै उत्पीडनले नेतृत्व गरेको हुन्छ । यदि हामीले उत्पीडनको उन्मुलन गर्ने हो भने वर्गिय उत्पीडन पहिलो प्राथमिकतामा आउँछन् । अर्को कुरा वर्गीय उत्पीडन उन्मुलन विरुद्धको क्रान्ति वा आन्दोलनको गाइडलाइनमा सामाजिक उत्पीडनको पनि अन्त्य गर्नुपर्छ । यदि उत्पीडनको अन्त्य गर्न हामी चाहन्छौं भने पहिले वर्गीय उत्पीडनको अन्त्य गर्नुपर्छ । अहिले नेपालमा वर्गीय उत्पीडन शासन व्यवस्थामार्फत नेपालका दलाल पुँजीपतिवर्गले गरिरहेका छन् । त्यसैले सबैभन्दा पहिले यो राज्य र शासन व्यवस्थामा नेपालका किसान मजदुरहरु, राष्ट्रिय पुँजीपतिहरु जानुपर्यो । वर्गीय दृष्टिले यस्तो राज्य चाहिएको हो । वर्गीय उत्पीडन अन्त्य भइसकेपछि सँगसँगै सामाजिक उत्पीडन तथा विभेदको पनि उन्मुलन गर्नुपर्छ । जाति, लिङ्ग र समुदायका उत्पीडनलाई अन्त्य गर्नुपर्यो । वर्गीय उत्पीडनबाट मुक्त भएको राज्य व्यवस्थामा उत्पीडित जातीहरुलाई राजनीतिक स्वायत्तता दिनुपर्छ । राज्यसत्ताको चरित्र दलाल हुने, राष्ट्रघाती हुने, प्रतिक्रियावादी हुने, अनि त्यसभित्र संघीयता र विशेष अधिकारको कुरा गर्ने भनेको जनतालाई ठग्ने संसदीय प्रतिक्रियावादीहरुको खेल मात्र हो । त्यसैले अहिले संविधान सभाभित्र भइरहेको संघीयताको बहसको कुनै अर्थ छैन । 

 

माघ ८ होला वा त्यसको केही दिन गुजारेर होला, संविधानसभाबाट संविधान जारी भइहाल्यो भने तपाईहरुले प्रतिक्रिया कस्तो हुन्छ ? यसमा अहिले धेरैले तपाईहरुलाई हेरिरहेका छन् ।

यो अलि अगाडिको प्रश्न थियो । अब त माघ ८ मा संविधान नआउने पक्का भइसक्यो । हामीले त उनीहरु संविधान बनाउने होइनन्, जनतालाई मुर्ख बनाउने मात्र हुन् भनेर दोस्रो सविधानसभाको नाटक सुरु हुँदादेखि नै भन्दै आएका छौं । अहिले त्यसको व्यवहारिक पुष्टि भयो । अर्को कुरा यदि जसोतसो समय गुजारेर भए पनि ल्याइ हालेछन् भने के गर्ने भन्ने जुन कुरा छ । त्यसरी ल्याइने संविधान भनेको साम्राज्यवाद, विस्तारवादद्वारा डिजाइन गरिएको नेपालका दलालहरुमार्फत नेपाल राष्ट्र र जनताको टाउकोमा जवरजस्त लाद्न खोजिएको प्रतिक्रियावादी संविधान हुन्छ । यो जनयुद्ध र जनआन्दोलनको खिलाफमा हुन्छ । त्यसबेला त्यसलाई अस्वीकार गर्न हामीले नेपाली जनतालाई अपिल गर्छौ । पहिले हामी पोलिटिकल काउन्टर गर्छौ । त्यसपछि हामी त्यो सविधानसभाका विरुद्ध चरणवद्ध सङ्घर्ष गर्छौ । त्यो चरणवद्ध आन्दोलनको चरणमा त्यो संविधान जलाउने मात्र हुँदैन, त्यो संविधान लाद्ने र डिजाइन गर्नेहरु संविधानसँगै जल्न पनि सक्छन् । 

 
