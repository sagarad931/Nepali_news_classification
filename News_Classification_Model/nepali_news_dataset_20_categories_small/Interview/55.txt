
साउन ३१ बाट सुरु भएको आन्दोलनका कारण मधेसमा मात्र होइन, इन्धन र कच्चापदार्थ अभावका कारण देशभरका कलकारखाना, उद्योगधन्दा बन्द छन् । सीमानाकामा अवरोध गर्दै असोज ७ बाट आन्दोलनकारीले अवरोध गरेपछि भारतले नाकाबन्दीसमेत लगाएको छ र त्यसको नकारात्मक प्रभाव मुलुकको अर्थतन्त्रमा परेको छ । इन्धन, औषधिलगायतका अत्यावश्यक सामग्रीको अभाव भइरहेको छ भने अझै आन्दोलन जारी छ । मुलुकको आर्थिक अवस्था खस्किँदै गइरहेका बेला आन्दोलनरत दलहरूले भने मधेसमा जारी आन्दोलन गौरवपूर्ण भनेका छन् । असोज ३ गते नेपालमा संविधान जारी भएपछि भएको अघोषित नाकाबन्दी अन्तर्राष्ट्रिय मूल्य– मान्यताविपरीत भएको अर्थविद्हरू बताउँछन् । भूपरिवेष्ठित मुलुकको समुद्रसम्मको निर्वाध पहुँच आवागमन एवं पारवहन हकको स्थापित मान्यता उपभोग गर्न नदिएर भारतले नेपाली अर्थतन्त्रको ढाड भाँचेको उनीहरूको ठहर छ । यसै सन्दर्भमा सरोकारवालाहरूको अभिमत :
जनतालाई सरकारले दासी बनाएको छ
डा. विमल  कोइराला
पूर्व सचिव
समस्या एकातिर छ । हामी कर राजस्वमा छौं । यो समस्या हामी आफैंले जन्माएका हौं, हाम्रो राजनीतिले जन्माएको हो । संविधान आउनुअघि यी समस्या थिएनन् तर अहिले जनताहरू संविधान आउनु हाम्रो मुलुकको बाधक हो ? कसले उठेर भन्छ ? हिजो दिनुपर्ने कुरा आज आइरहेको छ । रिसिभिङ अवस्थामा नपुगौं, गिभिङ अवस्थाबाटै अघि बढौं भन्ने मेरो सुझाव हो । तर, जनतालाई सरकारले दासी बनाएको छ ।
हाम्रो मुलुकमा भाषणभन्दा काम केही भएको छैन । कालोबजारी सरकारले नै गरेको छ, प्रोत्साहन दिएको छ । उद्योगधन्दा बन्द छन् । तराईमा पनि त्यत्तिकै समस्या छ । बच्चाहरूले स्कुल जान पाएका छैनन् । राजधानीमात्रै हेरेर भएन । आजैभोलि नै सरकारले त्यस्तो कार्यक्रम ल्याओस्, जसले न्यूनतम सुविधा दिनसक्छ, त्यो सुविधा सबैले पाउनुपर्छ । अर्थात्, सरकारले आकस्मिक व्यवस्था गर्न जरुरी छ । सरकार जनताप्रति उत्तरदायी हुनुपर्छ । यी भनेका जनताका मौलिक हक–अधिकारका कुरा हुन्, जसमा सरकारले ध्यान दिनुपर्छ ।
बाचा कबुल गरेका कुरा सरकारले नै दिने हो । उद्योगधन्दा भनेको राजस्वमुखी हुँदा विकासमा दीर्घकालीन असर पर्छ तसर्थ अहिले राजस्वमुखी हुनुभन्दा भोलिको विकासबारे सोच्न जरुरी छ । सरकारले मरेका उद्योगधन्दा चलाउन सक्ने व्यवस्था गर्नुपर्छ । कालोेबजारीलाई सरकारले प्रोत्साहित होइन, निरुत्साहित गर्न सक्नुपर्छ  । राज्यले दिने आधारभूत सुविधा जनताले पाउनुपर्छ । यो सबै जनताको हक हो । सरकार राजस्वमुखीमात्रै भएर हुँदैन । समस्या यति लामो समय लम्बिँदा पनि सरकार उचित सम्बोधन गर्न असफल भएको छ । आत्मनिर्भरताउन्मुख हुनका लागि योजना बनाउन जरुरी छ ।
उद्यमी पलायनको खतरा
रामेश्वर खनाल
पूर्व अर्थसचिव
कानुनी रूपमा व्यापार व्यवसाय गर्नेहरू धराशयी हुने र कालोबजारी गर्ने मौलाउने अवस्था आउनु विडम्बनापूर्ण अवस्था हो । यसले उद्यमीहरू पलायन हुने खतरा बढेको छ । यो समस्या रोक्नका लागि सरकारले आवश्यक कदम चाल्न जरुरी छ । नाकाबन्दीले अर्थतन्त्रमा भूकम्पले भन्दा ठूलो धक्का दिएको छ । तर, अझै पनि सरकारले त्यसको उपचारबारे प्रस्ट धारणा ल्याउन सकेको छैन ।
आफ्नो पारदर्शिताका लागि भए पनि अर्थतन्त्रलाई मजबुत बनाउनु जरुरी छ । अपारदर्शितालाई प्रोत्साहन दिँदा अर्थतन्त्र धराशयी हुन्छ भन्ने मेरो बुझाइ हो । त्यसैले कालो अर्थतन्त्रलाई निरुत्साहित गर्न जरुरी छ । विधि र पद्धतिलाई आत्मसात् गर्नुपर्छ । नेपालमा कालोबजारीको आकार दैनिक १ खर्ब रुपैयाँबराबर पुगेको छ । आमजनतालाई आश्वस्त पार्नका लागि सरकारले कालोबजारी तत्कालै नियन्त्रण गर्नुपर्ने देखिन्छ तर अहिले देखिएको कालोबजारी सहजै रूपमा नियन्त्रण गर्न भने कठिन छ । यो विषयमा सरकार र सरकारका हरेक निकाय सचेत हुनुपर्ने देखिन्छ ।
सर्सर्ती हेर्दा मूल्यवृद्धिबारे केन्द्रीय बैंकको तथ्यांक पनि सही छैन । हाम्रो अवस्था देखिएभन्दा पनि दर्दनाक छ । भूकम्पपीडितले अहिलेसम्म राहत पाएका छैनन्, उनीहरूको बारेमा ध्यान नदिँदा समस्या झन् बल्झिने देखिन्छ । यसैलाई आधार मान्ने हो भने पनि ८ लाख नेपाली गरिबीको रेखामुनि छन् । यो सबै हाम्रो आर्थिक नीति खराब भएकै कारणले हो । तर, त्योभन्दा दर्दनाक समस्या राजनीतिक वृत्तमा देखिने गरेको छ । सबै समस्याको मुख्य जड राजनीति हो । उत्तरको नाकालाई सहज र सुचारु बनाउन तत्काल प्रभावकारी कदम चाल्नुपर्ने देखिन्छ ।
निजी क्षेत्र ‘एक देश एक प्रदेश’को पक्षमा
पशुपति मुरारका
अध्यक्ष, नेपाल उद्योग वाणिज्य महासंघ
अहिलेको बन्द तथा आन्दोलनले त्रसितमात्रै होइन, निजी क्षेत्र हतोत्साहित पनि भएको छ यसको असर आमजनतामा परेको छ । नाकाबन्दी, सीमामा अवरोध तथा तराईमा जारी बन्द अझै लम्बिएमा उद्यमी–व्यवसायी पलायन हुनुपर्ने भोलिका दिनमा नआउला भन्न सकिन्न । यो अवस्थामा हामी उद्योग चलाउन सक्ने अवस्था छैन । अहिलेकै जस्तो खराब स्थिति कायम रहे ‘एक देश एक प्रदेश’को नारा लगाउनुपर्ने अवस्था पनि आउन सक्छ ।
हालसम्म १ खर्बभन्दा बढीको सामान सीमापारि रोकिएका छन् । ‘करिब ३ लाख रुपैयाँ पर्ने कन्टेनरको विलम्ब शुल्क नै ७ देखि ८ लाख रुपैयाँ पुगेको छ । कतिपय कच्चापदार्थ र खाद्यसामग्री नष्ट भएका छन् भने केही बिग्रेका छन् । नाकाबन्दीको १०० दिनमा नेपाली उद्योग व्यवसायमा मात्रै २ खर्ब रुपैयाँभन्दा बढीको नोक्सानी भएको छ । बन्द उद्योगले तलब र बैंकको ब्याजदर तिर्न पनि व्यवसायीलाई अप्ठ्यारो परेको छ ।
नाकाबन्दी र बन्द अवरोधका कारण मुलुकभर कालोबजारी मौलाएको छ । यो समस्यालाई सरकारले अविलम्ब निकास दिनु जरुरी छ, होइन भने मुलुकमा भयावह अवस्था आउन सक्छ । हामीले यो विषयमा सरकार, प्रमुख राजनीतिक दल र आन्दोलनरत दलका नेतालाई भेटेर पटक–पटक आग्रह गरिसकेका छौं तर हाम्रो आवाज कहीँकतैबाट सुनिएन बरु हाम्रा उद्योग कलकारखानाहरू बन्द गर्नमै ध्यान दिइयो, यसले मुलुकको हित गर्न सक्दैन ।
सरकारले पारदर्शी व्यवस्थापन गरेन
पद्म ज्योति
अध्यक्ष, राष्ट्रिय व्यावसायिक पहल
अहिलेसम्म धेरै बन्द हड्ताल भए तर अहिलेको बन्द हड्तालको मुद्दा के हो भन्ने अझै अन्योल छ अर्थात् जनताले अझै बुझ्न सकेका छैनन् । तर, राष्ट्रिय स्वाभिमानको विषयमा सरकारलाई आमजनताको समर्थन प्राप्त छ । यद्यपि, सरकारले पारदर्शी तरिकाले यो विषयको व्यवस्थापन गर्न सकेको पाइएन । उद्योगी व्यवसायीका समस्या निक्कै भयानक छन् । ३ महिनादेखिको नाकाबन्दी र बन्द हड्तालका कारण निजी क्षेत्र अत्यन्त मर्माहत छ । बन्दकै कारण तराई क्षेत्रमा रहेका २,२०० कलकारखाना तथा व्यवसायहरू बन्द भइसकेका छन् ।
सीमापारि रोकिएका हजारौं ट्रक तथा कन्टेनर विलम्ब शुल्क तथा जरिवाना तिर्नका लागि ठूलो रकम खर्चिंदा पनि आउन सकेको छैन । हाम्रो धैर्यको बाँध टुट्नै लागेको छ । यस्तो अवस्थामा सरकार आफैंले घोषणा गर्छु भनेको स्वेतः पत्र पनि जारी गर्नसकेको छैन । यो समस्या गरेर देखाउने हो, भाषण र आश्वासनको भरमा मुलुक चल्न सक्दैन । संघीयतालाई थाँती राखेर भए पनि मुलुकलाई बचाउनु अहिलेको आवश्यकता हो । हामी निक्कै दर्दनक अवस्थामा छौं । यो भयावह अवस्थाबाट मुलुकलाई अविलम्ब निकास दिनु जरुरी छ ।
हामीलाई राज्यले विश्वास गर्न सकेन
किशोर प्रधान
उपाध्यक्ष, नेपाल उद्योग वाणिज्य महासंघ
व्यवसायीले कहिल्यै पनि कर नतिर्ने भनेका छैनन् । बैंकको ऋण तिर्दिन पनि भनेका छैनन्, लिएपछि ऋण तिर्नुपर्छ, उद्योग चलाएपछि कर तिर्नुपर्छ । तर, सरकारले जुन पारदर्शिता अपनाउनुपथ्र्यो, त्यो अपनाउन सकेको छैन, उल्टै व्यवसायीको बदनाम गर्दै आएको छ । हामी भूकम्पबाट थलिएका हामी उद्योगी व्यवसायी अहिले नाकाबन्दीको सास्ती खेप्नुपरेको छ । ३ महिनादेखि उद्योग कलकाखाना चलाउन सक्ने अवस्था छैन ।
अहिलेको विषम परिस्थितिमा पनि सरकारले हामीलाई छोडेन । त्यतिमात्र होइन, हामीलाई समयमा सूचना पनि दिन सकेन । अहिलेको अवस्थामा हामीलाई राज्यले विश्वास गर्न सकेन । अहिले सबैले ‘मुलुक भ्रष्टाचार र कालोबजारीतर्फ गइरहेको छ’ भन्दै आएका छन् तर कालोबजारी गर्नमा सरकारकै हात छ । व्यवसायीले कालोबजारी गरेको छ भने कालोबजारीलाई पूर्ण नियन्त्रण गर्न र संलग्न व्यापारी व्यवसायीलाई कडा कारबाही गर्न सरकारले सक्नुपर्छ । यसमा व्यवसायी, राजनीतिक दल र सरकारी निकाय सबै जिम्मेवार छन् भनिएको छ  तर केही गलत तत्वका कारण सम्पूर्ण व्यवसायीजगत बदनाम हुन हुँदैन ।
ऊर्जामा आत्मनिर्भर नभएसम्म समस्या बल्झिनेछ
ज्ञानेन्द्रलाल प्रधान
सभापति, ऊर्जा समिति महासंघ
पक्कै पनि यो समस्या राजनीतिक समस्या हो । राजनीतिक गतिरोधको अन्य नहुँदासम्म हामीले विकास गर्छौं, काँचुली फेछौैंर्, भन्न सक्ने अवस्था छैन । अर्को कुरा, हरेक मुलुकमा राजनीतिले साँचो खोल्ला तर त्यो देशको अर्थतन्त्रको विकास नभईकन केही हुन सक्दैन । यो समस्या फेरि अउँदैन भन्न सकिँदैन । गलत क्रियाकलापले गर्दा यस्तो अवस्था आएको हो । अन्य मुलुक पनि राजनीतिले होइन, अर्थतन्त्रले ब्यालेन्स गर्छ ।
पञ्चेश्वर बनेको भए यो समस्या आउन सक्दैनथ्यो । अहिले सबै कुरा ऊर्जा समस्या र पानीमा गएको छ । यो पानीको राजीनीति हो, बिजुलीको राजनीति हो । ग्रामीण रोजगारी भनौं, औद्योगिक क्षमतामा ह्रास भनौं, इन्धन अभाव भनौं या व्यापार घाटा भनौं सबै कुरा ऊर्जामा जोडिएको छ । जबसम्म हामी ऊर्जामा सक्षम हुन सक्दैनौं तबसम्म यो अवस्था नदोहोरिएला भन्न सकिँदैन । नेपाल आत्मनिर्भर हुने मुख्य क्षेत्र नै ऊर्जा भएकाले यसअघि घोषणा गरेका कार्यक्रम कार्यान्वयन गर्न ढिलाइ गर्नु हुँदैन । अहिलेको बन्द र नाकाबन्दीले आमजनता र राजनीतिक दलहरूको चेत खोलिदिएको छ, यस्तो गल्ती फेरि नदोहोरियोस् ।