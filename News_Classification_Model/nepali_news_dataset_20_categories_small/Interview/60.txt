
छिरिङ शेर्पाअध्यक्ष, केन्द्रीय गलैंचा उद्योग संघ नेपाल२ दशकअघि नेपालबाट तेस्रो मुलुकमा सबैभन्दा बढी निर्यात हुने वस्तुमा पथ्र्यो, गलैंचा । गलैंचा उद्योगले धेरै रोजगारीसमेत सिर्जना गरेको थियो । अहिले भने अवस्था त्यस्तो रहेन । मुलुकको राजनीतिक अवस्था, राज्यको स्पष्ट दृष्टिकोण अभाव र व्यवसायीबीच नै विभाजनका कारण गलैंचा उद्योग बिस्तारै खस्कँदै गएको छ । गलैंचा उद्योगलाई पुरानै अवस्थामा फर्काउने दायित्व व्यवसायीकै काँधमा छ । केन्द्रीय गलैंचा उद्योग संघ नेपालका नवनिर्वाचित अध्यक्ष छिरिङ शेर्पा अहिले यस क्षेत्रको अगुवाका हैसियतले पुरानै अवस्थामा फर्काउने योजना बुनिरहेका छन् । केन्द्रीय धागो उत्पादक संघका अध्यक्षको भूमिकासमेत निर्वाह गरिसकेका शेर्पा केन्द्रीय गलैंचा उद्योग संघमा एक कार्यकाल सदस्य भई महासचिव, वरिष्ठ उपाध्यक्ष हुँदै हालै मात्र अध्यक्ष पदमा चयन भएका हुन् । संघले आर्थिक वर्ष २०७३÷०७४ लाई गलैंचा निर्यात वर्षका रूपमा मनाउन सरकारलाई प्रस्ताव गरेको छ । प्रस्तुत छ, नेपाली गलैंचा उत्पादन र भावी योजनाका विषयमा शेर्पासँग कारोबारकर्मी दिलबहादुर केसीले गरेको कुराकानी :
मुलुकमा अहिले भारतीय नाकाबन्दीका कारण सबै व्यवसाय खुम्चिएका छन् । गलैंचा उत्पादन र निर्यातको अवस्थाचाहिँ कस्तो छ ?
भारतीय नाकाबन्दीको असर स्वाभाविक रूपमा हामी सबैलाई परेको छ । यसको चाँडै अन्त्य भएन भने भोलिका दिनमा धान्न पनि कठिन हुनेछ । नाकाबन्दीको समस्या तत्कालीन भए पनि यो क्षेत्रको दीर्घकालीन समस्याका विषयलाई म प्रकाश पार्न चाहन्छु । हाम्रो मुलुकमा गलैंचा जति उत्पादन हुन्छ सबै निर्यात हुन्छ भने पनि हुन्छ । ०.५ प्रतिशत मात्र स्वदेशमा खपत हुन्छ, अरू सबै बाहिरै निर्यात हुने हो । उत्पादन त्यत्ति सन्तोषजनक छैन तथापि हामीले अघिल्लो आर्थिक वर्षभन्दा यस वर्ष संकटका बाबजुद पनि उत्पादन बढाउने लक्ष्य राखेका छौं । हाम्रा समस्या ज्यूँका त्यूँ छन् तर संघर्ष गरेरै भए पनि हामीले यो उद्योगलाई बचाइरहेका छौं र मुलुकको निर्यात व्यापारमा योगदान पु¥याउन सफल छौं ।
तपाईं केन्द्रीय गलैंचा उद्योग संघको अध्यक्षमा निर्वाचित हुनुभएको छ, यस उद्योगको विकास र विस्तारका लागि योजना के छ ?
हाम्रो सबैभन्दा खुसीको कुरा– व्यवसायीहरू बीच एकता भएको छ । यो सन्देश सबै व्यवसायीले प्राप्त गरेका छन् । हामी सर्वसम्मत नेतृत्वमा आएका छौं, त्यसले काम गर्ने एक किसिमको ऊर्जा पनि थपेको छ । म नेतृत्वको कार्यकालमा गलैंचा व्यवसायलाई अझ व्यवस्थित गर्नका निम्ति र अन्तर्राष्ट्रिय बजारमा थप स्थापित गर्न समस्या के हुन् भन्ने पहिचान गरी त्यसलाई समाधान गर्दै काम गर्नेछौं । हाम्रो ३ वर्षे कार्यकालमा काम गर्ने गरी चाँडै ‘३ वर्षे भिजन’सहितको रणनीतिक योजना बनाएर काम गर्न लागेका छौं । हामीले ३ वर्षभित्र गलैंचा उद्योगलाई पुरानै अवस्थामा पुनः स्थापित गराउनेछौं । पहिलो सुरुवातका रूपमा गलैंचा निर्यातको ५३औं वर्षगाँठको अवसरमा डिसेम्बर ४ मा गलैंचा दिवस मनाउँदै छौं । सोही दिन गलैंचा व्यवसाय प्रवद्र्धनमा सहयोग गर्ने स्विस सरकारलाई व्यवसायीका तर्फबाट अभिनन्दन पनि गर्न लागेका छौं ।
व्यवसायीहरू आफैं विभाजित छन्, तपाईंको योजना कसरी सफल हुन्छ ?
स्वाभाविक रूपले त्यसमा असर गर्छ । त्यही भएर त हामी व्यावसायिक एकता कायम गर्नुपर्छ भनेर लागिपरेका छौं । मेरो सर्वसम्मति पनि त्यसकै एउटा रूप हो । अहिले पनि केही साथीहरू नेपाल गलैंचा निकासीकर्ता संघको नाममा आबद्ध हुनुहुन्छ । उहाँहरूलाई पनि हामी एकीकृत गर्ने, नभए पनि कार्यगत एकता गरेर व्यावसायिक आवाज बुलन्द गर्नेछौं । संघसंस्था धेरै हुँदा समस्या आउने होइन, आफ्नो स्वार्थ नहेरी समग्र व्यावसायिक स्वार्थमा काम गर्ने हो भने यो कुनै समस्या नै होइन । धेरै संगठन भएर होइन, धेरैथरी विचार प्रस्तुत भए समस्या हुने हो ।
२० वर्षअघि सबैभन्दा बढी निर्यात हुने वस्तुमा गलैंचा पथ्र्यो, अहिले किन खस्कियो ?
यसमा एउटै मात्र कारण हो भन्न सकिँदैन, विविध कारण छन् । पहिलो, हामी व्यवसायीका पनि केही कमजोरी छन् । क्षणिक नाफा कमाउने प्रवृत्तिले पनि हाम्रा व्यवसायीमा घर गरेको छ । दोस्रो कुरा, केही एनजीओका साथीहरूले नेपाली कार्पेट उद्योगलाई अतिरञ्जित तरिकाले डलर कमाउने नाममा अफवाह फैलाएर अन्तर्राष्ट्रिय बजारमा केही असर ग¥यो । तेस्रो, अन्तर्राष्ट्रिय रूपमा आएको आर्थिक मन्दी र चौथो, देशको राजीतिक द्वन्द्व र समस्याले असर गरेको छ ।
गलैंचा उद्योगलाई पुरानै अस्थामा फर्काउने आधार के छन् ?
गलैंचा उद्योगलाई पुरानै अवस्थामा फर्काउन हामीले सरकारलाई केही आधारसहितका माग राखेका छौं । हामीले विगतमा व्यवसायीको आफ्नै पहलमा मात्र काम गरेका थियौं, अब त्यो सरकारको साथ र सहयोगबिना सम्भव छैन । ती माग सरकारसँग लिपिबद्ध रूपमा प्रस्तुत गरेका छौं । केही माग मात्र सरकारले पूरा गरे गलैंचा उद्योगलाई सजिलै पुरानै अवस्थामा फर्काउन सकिन्छ ।
सरकारसँग तपाईंहरूका माग के–के हुन् ?
पहिलो त प्रचारप्रसार नै हो । हाम्रो नेपाल राजनीतिक समस्या समाधान भएर शान्ति मुलुकमा रूपान्तरण भइसकेको छ । शान्ति प्रक्रिया पूरा भएको छ भन्ने कुरा विश्वले थाहा पाउनुपर्छ । लगानीमैत्री वातावरण हुनुपर्छ । अन्तर्राष्ट्रिय मागअनुसारको निर्यात–आयातकर्तालाई विश्वास दिलाउन सक्नुपर्छ । त्यही भएर आर्थिक वर्ष ०७३÷७४ लाई गलैंचा निर्यात वर्षका रूपमा मनाउनुपर्छ भनेर प्रस्ताव गरेका छौं । राज्यले यसलाई आत्मासात् गरेर काम ग¥यो भने हामीले विश्वभर नेपाली गलैंचालाई चिनाउनेछौं । मलाई विश्वास छ, हाम्रो मुलुक सदियौंदेखि सगरमाथाको देश भनेर चिनिँदै आएको छ, वीर गोर्खालीको देश भनेर चिनिन्छ, शान्तिका अग्रदूत भगवान् गौतम बुद्धको देश भनेर चिनिन्छ । हाम्रा माग पूरा भयो भने हातबाट निर्मित गलैंचाको देश भनेर पनि चिनाउन सक्छौं ।
यसका आधार के छन् ? व्यवसायी तयार हुनुहुन्छ ?
हामी त एकदमै तयार छौं । हाम्रा खरिदकर्ता र उपभोक्ता अहिले पनि नेपाली हाते गलैंचालाई माया गर्छन् । हामीले राज्यको नीतिका कारण उत्पादनलाई उपभोक्तासम्म पु¥याउन सकेका छैनौं । अब सहज हुन्छ भन्नेमा हामी विश्वस्त छौं ।
आर्थिक वर्ष २०७३/०७४ लाई गलैंचा निर्यात वर्ष मनाउने योजना बनाउँदै हुनुहुन्छ, यो कसरी सम्भव छ ?
सरकार र व्यवसायीको संयुक्त सहभागितामा गलैंचा निर्यात वर्ष मनाउनुपर्छ । सरकारले यसका लागि केही बजेट लगानी गर्नुपर्छ । हाम्रा जहाँ–जहाँ कूटनीतिक मिसन छन् त्यसलाई प्रयोग गरेर गलैंचा निर्यात हुने मुलुकहरूमा प्रचारप्रसारलाई तीव्रता दिनुपर्छ । मुख्य कुरा त अन्तर्राष्ट्रिय बजारमा प्रचारप्रसार नै हो । यसमा सरकारका विभिन्न निकायले पनि हामीलाई सहयोग गर्नु आवश्यक छ ।
गलैंचा उत्पादन काठमाडौं–केन्द्रित मात्र देखिन्छ, किन गाउँ–गाउँसम्म किन विस्तार हुन नसकेको हो ?
गलैंचा उत्पादनलाई गाउँ–गाउँ लैजान नसक्नुमा यातायात भाडाको समस्या छ । फिँजाएर लैजानुभन्दा पनि हामी यहाँ भएकोलाई नै अझै केन्द्रीकृत गर्नुपर्छ भन्नेमा छौं । एउटै क्षेत्र बनाएर कार्पेट जोन बनाउनुपर्छ भन्नेमा पो छौं । अब गाउँ–गाउँ होइन कार्पेट उद्योगहरूलाई केन्द्रीकृत पो गर्नुपर्छ । उत्पादन, प्रशोधनदेखि निर्यातसम्मका सबै सहजता आउँछ । विभिन्न ठाउँमा फैलाउँदा विभिन्न कारण महँगो पनि पर्न जान्छ ।
विदेशीसँगै खरिद गरेर नेपाली निर्यात गरेको भन्ने व्यवसायीमा आरोप छ नि !
एकाध व्यक्तिहरूका कारण यस्तो समस्या परेको हो । हाम्रा व्यवसायी सबै जना सफा छन् भन्ने पनि छैन, केही फटाहा पनि छन् । उनीहरूकै कारण पनि गलैंचाको व्यावसायिक क्षेत्रमै दाग पनि लागेको छ । हामी त्यसको घोर विरोध गर्छौं र त्यस्तो हुन पनि दिँदैनौं । त्यस्तो हुन नदिन हामी हरसम्भव उपाय अवलम्बन गर्न तयार छौं । हामीले यस्तो अवस्थालाई रोक्नेछौं ।
त्यसलाई रोक्न के गर्नुहुन्छ ?
कानुनी रूपमा त त्यस्तो गर्नै पाइँदैन । यदि त्यस्तो गरेका रहेछन् भने त्यस्ता कम्पनीहरूको भण्डाफोर गर्ने र राज्यलाई सूचना गरी कारबाहीको दायरामा ल्याउन सहयोग गर्ने हो ।
गलैंचाका लागि कच्चा पदार्थ स्वदेशमै पर्याप्त उत्पादन हुन्छ ?
हाम्रो अर्थतन्त्र मगन्ते खालको छ । विदेशीसँग माग्ने, ऋण, अनुदान लिने अनि विदेशीको इसारामा मात्र काम गर्ने चलन बढेको छ । आत्मनिर्भर अर्थतन्त्र हुनुपर्छ । उद्योगधन्दा विस्तारको वातावरण बनाउने र रोजगारी सिर्जना हुने किसिमबाट राज्यले सोच्नुपर्छ । हाम्रै गलैंचामा पनि ऊन तिब्बत र न्युजिल्यान्डबाट ल्याउने, तानधागो चीन र भारतबाट ल्याउने अनि हामीचाहिँ श्रम मात्रै गर्नुपर्ने अवस्था छ । मुलुकमै कच्चा पदार्थ उत्पादनका निम्ति भेंडापालन व्यवसायको अभियान चलाउनुपर्छ भनेर हामीले सरकारसमक्ष माग राखेका छौं । पश्चिम नेपाल भेंडापालनका लागि उपयुक्त क्षेत्र हो । जुम्ला, डोल्पा, मुगु, मनाङजस्ता जिल्ला व्यावसायिक भेंडापालनका लागि उपयुक्त छ । भेंडापालनले ऊनमा मात्र होइन, वार्षिक १० अर्बको मासुका लागि खसी भारतबाट आयात गर्छौं, त्यसलाई प्रतिस्थापन गर्न सकिन्छ ।
नेपालबाट कति प्रतिशत कच्चा पदार्थ कार्पेटका लागि तयार हुन्छ ?
अहिले हामीलाई चाहिने २५ प्रतिशत मात्र नेपालबाट तयार हुन्छ । हामीले यसका लागि कच्चा पदार्थ स्वदेशमै उत्पादन गर्न सक्ने अवस्था सिर्जना गर्नुपर्छ । हामीकहाँ यसको सम्भावना छ तर राज्यको नीतिनियमका कारणले पनि समस्या पारेको छ । कच्चा पदार्थ यहीं उत्पादन गर्न सके मूल्य अभिवृद्धिमा पनि अझ धेरै फाइदा लिन सकिन्छ ।
नाकाबन्दीको असर गलैंचामा कस्तो परेको छ ?
नाकाबन्दीको असर यति परेको छ भन्ने आँकलन गर्न सक्ने अवस्थै छैन । हामीलाई ठूलै असर परेको छ । उत्पादन ठप्प छ, आयात–निर्यात रोकिएको छ । हामीले उत्पादन भएको सामग्री पठाउन सकेका छैनौं । कच्चा पदार्थ बाटोमा रोकिएर बसेका छन् । हामीले नाकाबन्दीको कुनै लेखाजोखा गरेकै छैनौं । सम्पूर्ण गलैंचा व्यवसायी नाकाबन्दीको घोर भत्सना गर्दछौं । भारत सरकारप्रति नाकाबन्दी खोलिदिन विनम्र अनुरोध पनि गर्दछौं । तराई–मधेसका केही समस्या छन् भने ती हाम्रा आन्तरिक समस्या हुन्, राजनीतिक रूपमै समाधान गरिनुपर्छ ।
