
﻿-अमरेशकुमार सिंह

केन्द्रीय नेता तथा सभासद्, नेपाली कांग्रेस

डेढ महिनापछि सत्तारुढ र विपक्षी मोर्चाबीच वार्ता सुरु भएको छ । केही निकास निस्किने सम्भावना देख्नुहुन्छ ?

अहिलेसम्मका बाहिरी घटनाक्रम र नेताहरूका भित्री मानसिकताबारे जति म अपडेट छु, त्यसको आधारमा भन्न सकिन्छ कि पछिल्लो वार्ताबाट पनि कुनै निकास निस्किने सम्भावना छैन । यो वार्ता कुनै ठोस प्रस्ताव र सकारात्मक उद्देश्यका साथ सुरु भएको छैन । विपक्षी पार्टीहरूलाई अल्मल्याउनका लागि मात्र वार्ताको नाटक गरिएको हो । सत्तारुढ कांग्रेस र एमालेका नेताहरू आन्दोलनरत पार्टीहरूलाई चैत्र र वैशाखसम्म अल्मल्याएर आन्दोलनको मौसम घर्काउन चाहन्छन् र त्यसपछि प्रक्रियाबाटै संविधान जारी गर्न चाहन्छन् । यसको सबभन्दा ठूलो प्रमाण के हो भने सत्तारुढ मोर्चाको नौबुँदे प्रस्तावमा उल्लेखित ७ प्रदेशको खाकाबाट टसमस हुन कांग्रेस र एमाले तयार छैनन् । 

बाघबाट ओर्लियो भने मधेसी र जनजाति नामक बाघले खाइदेला भन्ने डर पनि छ उनीहरूको मनमा । त्यसैले मधेसी र जनजाति थाकोस्, अनि मात्रै संविधान जारी गरौंला भन्ने मुडमा छन् उनीहरू ।

अर्को कुरा, प्रधानमन्त्री सुशील कोइरालाको सम्पूर्ण ध्यान संविधान निर्माणभन्दा पनि कांग्रेसको महाधिवेशनतिर केन्द्रित छ । कोइराला भदौमा हुने तेह्रो महाधिवेशबनाट फेरि पार्टी सभापति पड्काउने मुडमा छन् । त्यसका लागि प्रधानमन्त्रीको कुर्सी छाड्न उनी तयार छैनन् र सिंहदरबारको प्रभावको प्रयोग गरी उनी फेरि पार्टी नेतृत्व हत्याउन चाहन्छन् । त्यसैले वार्ता र सहमतिको नाममा विपक्षी मोर्चाका नेताहरूलाई झुलाइराखेका छन् ।

सत्तारुढ मोर्चा वार्ताको नाममा विपक्षीहरूलाई अलमल्याउन चाहन्छ भनेर भन्दै हुनुहुन्छ । विपक्षी मोर्चा पनि बडो सावधानीका साथ केही दिन मात्रै वार्तामा बस्छौं र फेरि आन्दोलनमा जान्छौं भन्दैछ । यसको मतलब मुलुक फेरि आन्दोलनमा जाने भो ?

मुलुक सहमतिको बाटोमा अगाडि बढेको मैले देखेको छैन । एमाले अध्यक्ष केपी ओली दुई तिहाइबाट संविधान जारी गर्ने पक्षमा छन् । तर कांग्रेस अध्यक्ष कोइराला बहुमतीय प्रक्रियाको पक्षमा छैनन् । बहुमतीय प्रक्रियाबाट संविधान जारी भयो भने मुठभेड निम्तिनेछ र त्यसले गर्दा प्रधानमन्त्रीको बदनामी मात्र होइन, उनले प्रधानमन्त्री पद पनि गुमाउनुपर्ने छ । तर उनी तत्काल सहमति होस् भन्ने पनि चाहँदैनन् । 

सुशील कोइराला संविधान निर्माणका लागि प्रक्रिया र सहमतिमध्ये तत्काल कुनै पनि बाटो किन अपनाउन चाहँदैनन् ?

पार्टीको महाधिवेशन भदौको अन्तिम साता हुँदैछ । त्यस बेलासम्म कोइराला संविधान जारी होस् भन्ने चाहँदैनन् । प्रक्रिया वा सहमतिमध्ये कुनै एक बाटोबाट संविधान जारी भयो भने त्यसपछि उनले प्रधानमन्त्रीबाट राजीनामा दिनुपर्नेछ । तर उनी सरकार र सिंहदरबारको प्रभाव प्रयोग गरेर फेरि पार्टी सभापति बन्न चाहन्छन् ।

अर्को कुरा, पार्टी नेतृत्व कोइराला परिवारभन्दा बाहिर नजाओस् भन्ने खेल पनि चलिरहेको छ । त्यसका लागि महाधिवेशनपछि सुशील कोइरालालाई सभापति र शशांक कोइरालालाई कार्यवाहक सभापति बनाउने गुरुयोजना पनि बनिरहेको छ । तर कोइराला क्पाम्पभित्र र बाहिर चरम असन्तुष्टि छ । त्यो असन्तुष्टिलाई साम्य पार्न राज्यसत्ताको साधनस्रोत दुरूपयोग गरेर कोइराला परिवार पार्टी नेतृत्व आफ्नै पोल्टामा राख्ने दाउमा छ । त्यसकारण कोइरालाका लागि तत्काल सहमति र संविधान पनि उनको हितविपरीत छ ।

एमाले अध्यक्ष केपी ओलीले के सोच्दैछन् ?

आजको समयमा सबभन्दा बढी अप्ठेरोमा केपी ओली छन् । ओलीका अगाडि दुई वटा मात्र विकल्प छ । एउटा कोइराला सरकारलाई समर्थन जारी राख्ने र अर्को समर्थन फिर्ता लिने । उनले कुनै बाटो भेट्टाइरहेका छैनन् । सरकारमा बसौं पनि नहुने र सरकार छोडौं, त्यो पनि नहुने । सरकार छाडे के पाउँछन् ओलीले ? उनको नेतृत्वमा तत्काल सरकार बन्ने कुनै सम्भावना छैन । 

सत्तापक्ष र विपक्षी मोर्चाबीच तत्काल सहमति नभए अथवा फागुनको अन्तिम र चैतको पहिलो हप्तासम्ममा पनि सहमति नभए विपक्षीहरू आन्दोलनमा फर्किनेछन् । त्यो आन्दोलनले वैशाखमा उत्कर्ष रूप लिनेछ ।

केही अगाडिसम्म पहाडे उच्च जातमा केपी ओलीको खुब क्रेज थियो । उनलाई राजनेताको उपाधिले विभूषित गरिँदैथियो । तर आज त्यो क्रेज पनि घट्दै गएको छ । त्यसकारण आज सबभन्दा बढी  नर्भस  केपी ओली छन् ।

एमाले अध्यक्ष ओलीको नेतृत्वमा तत्काल सरकार बन्ने सम्भावना किन देख्नुहुन्न ?

केपी ओलीको नेतृत्वमा तत्काल सरकार नबन्ने केही स्पष्ट आधार छन् । कांग्रेसले सरकारको नेतृत्व सजिलै छोड्न चाहेको छैन । तेस्रो ठूलो शक्ति एकीकृत माओवादी र चौथो शक्ति मधेसी मोर्चासँग ओलीको सम्बन्ध राम्रो छैन । त्यसैले ओली प्रधानमन्त्री बन्ने कुनै सम्भावना छैन । अर्को, एमालेले वर्तमान सरकार छोडेर गयो भने ऊ एक्लो हुनेछ । यो कुरा ओलीलाई राम्ररी थाहा छ । त्यसैले ओली शारीरिक रूपमा मात्र नभई आजकल राजनीतिक रूपमा पनि विरामी भएका छन् ।

त्यसो भए आगामी जेठ १५ गते अर्थात् गणतन्त्र दिवसका दिन संविधान जारी गर्नेगरी नेताहरूबीच सहमतिको प्रयास हुँदैछ भन्ने कुरा देखावटी मात्र हो ?

जेठ १५ गते सहमतिमा संविधान जारी गर्ने कुरा भ्रमको खेती मात्र हो । यो जनता अल्मल्याउने खेल हो । खासगरी सञ्चारमाध्यमद्वारा जनतालाई दिग्भ्रमित पार्न खोजिएको छ । प्रमुख पार्टीका शीर्ष नेतृत्वले जेठ १५ गते संविधान जारी गर्न इमानदारीपूर्वक लागेको कुनै प्रमाण छैन ।

विपक्षी मोर्चाले फागुन २६ गतेसम्म वार्ता गर्ने बताएको थियो । अब फागुन ३० गतेसम्म वार्ताका लागि पर्खने बताएको छ । फागुन ३० गतेभित्र सहमतिको सम्भावना देख्नुहुन्छ ?

आफूहरू वार्ताविरोधी होइनौं भनेर विपक्षी मोर्चाका नेताहरू पनि देखाउन चाहन्छन् । हामीले वार्ता र सहमतिका लागि अन्तिम समयसम्म प्रयास गर्& यौं तर सत्तारुढ पार्टीहरू सहमतिका लागि तयार नभएकाले हामी बाध्य भएर आन्दोलनमा फर्कियौं भन्ने जवाफ जनतालाई फर्काउन वार्तामा आएका छन् । त्यसैले कांग्रेस र एमालेले विपक्षीका केही सर्त पूरा नगरे पनि विपक्षी मोर्चा लचिलो भएर वार्तामा मात्र आएको हो । तत्काल वार्ताबाट कुनै सहमति निस्कन्छ भन्नेमा विपक्षी मोर्चाका नेताहरू पनि विश्वस्त छैनन् । त्यसैले वार्ताविरोधी नदेखिन विपक्षी नेताहरूले फागुन २६ गतेभित्र कुनै प्रगति नभएपछि ३० गतेसम्म वार्ताको समय लम्ब्याएका छन् ।

विपक्षीको आन्दोलनलाई कसरी हेर्नुभएको छ ? के अहिले आन्दोलनको खाँचो छ ?

वर्षौंदेखि यो मुलुकमा मधेसी, जनजाति, दलित र महिला उत्पीडित छन्, अधिकारविहीन छन् । मानिसहरू भन्छन्, मधेसी राष्ट्रपति छन् । अब के चाहियो मधेसीलाई ? भारत, पाकिस्तान, बाङ्लादेश र श्रीलंकामा बारम्बार महिला प्रधानमन्त्री र राष्ट्रपति भइसकेका छन् । त्यसले गर्दा ती देशमा महिलाको अवस्था सुध्रियो ? सुध्रिएन । जबसम्म व्यवस्थामा परिवर्तन हुँदैन र उपयुक्त व्यवस्था आउँदैन, तबसम्म एकजना मधेसी राष्ट्रपति भएर मधेसीले अधिकार पाउँदैन । यस्तै, एक जना जनजाति सभामुख भएर जनजातिको समस्या समाधान हुँदैन । त्यो भनेको एकजना व्यक्तिलाई फाइदा मात्र हो । 

विगतका आन्दोलनको म्याण्डेटअनुसार संविधान बन्दैन भने, २०४७ सालको संविधानलाई नै हुबहु सारेर त्यसमा गणतन्त्र मात्र राखिदियो भने त्यसले जनताको समस्या समाधान हुँदैन । मुलुकमा अहिले संरचनात्मक परिवर्तनको आवश्यकता छ । राज्यका हरेक तहमा मधेसी र जनजातिसहित सम्पूर्ण उत्पीडित समुदायको समानुपातिक सहभागिताको आवश्यकता छ । मधेसी र जनजातिहरूलाई स्वायत्तता चाहिएको छ । प्रादेशिक स्तरमा उनीहरूको आफ्नो शासन व्यवस्था चाहिएको छ । त्यसका लागि अधिकार र पहिचानमा आधारित संघीयताको स्थापना हुनु आवश्यक छ ।

तर पुरानै राज्यसत्ता र शासक वर्ग त्यस्तो संघीयता कदापि दिन तयार छैनन् । त्यसैले अहिले आन्दोलनको आवश्यकता छ । यो आन्दोलन एमाओवादी र मधेसी पार्टीहरूसहित अन्य विपक्षी पार्टीहरूकै भविष्य र अस्तित्वका लागि पनि अपरिहार्य छ ।

पहिचानसहितको संघीयताको बाधक को को हुन् ?

यो मुलुकमा तीन वटा जाति र वंशले शासन गरेका छन् । सबभन्दा पहिले, शाह, त्यसपछि राणा र तेस्रो, पहाडे उच्च वर्गका बाहुनले । राणाको शासन अन्त्य भयो २००७ सालको आन्दोलनले गर्दा । शाह वंशको शासन अन्त्य भयो २०४६ साल र २०६३ सालको आन्दोलनले गर्दा । तर उच्च वर्गका पहाडे बाहुनको शासन कर्मचारीतन्त्रमार्फत् पञ्चायती शासनबाटै सुरु भयो र २०४७ सालपछि त्यसले राजनीतिक वैधता प्राप्त गर्& यो । त्यही बाहुनहरूको शासनको अन्त्य पहिचानसहितको संघीयताबाट मात्र हुन्छ । अहिले काठमाडौंमा बसेका प्रधानमन्त्री र गृहमन्त्री उच्च वर्गका पहाडे बाहुन सिडिओ पठाएर धनुषा, महोत्तरी र जुम्लामा शासन गरिरहेका छन् । ती जिल्लामा मालपोतका हाकिम बाहुन पठाएका छन् । सिंहदरबारमा सबै सचिव बाहुनै छन् ।

आजको मितिमा प्रचण्ड र बाबुरामले संघीयता, पहिचान तथा मधेसी तथा जनजातिको मुद्दा छाडिदिए भने दुवै नेता डुब्नेछन् । एमाओवादी पार्टी नै समाप्त हुनेछ ।

तर भोलि संघीयतामा मुलुक गयो भने मधेस प्रदेशअन्तर्गत धनुषाको सिडिओ प्रदेश सरकारले नियुक्त गर्नेछ । यस्तै, एसपी, डिएसपी, न्यायाधीश तथा मालपोत अधिकृतको छिनोफानो प्रादेशिक सरकारले नै गर्नेछ । यसरी संघीयतामा मुलुक गयो भने स्थानीय स्तरमा जनताको सहभागिता पनि बढ्नेछ र विकास पनि हुनेछ । तर उच्च वर्गका बाहुन र क्षेत्री जातका नेता, बुद्धिजीवी तथा ती जातकै नियन्त्रणमा रहेको मिडियाले संघीयतालाई विकृत बनाइरहेका छन् । जनतालाई दिग्भ्रमित गरिरहेका छन् ।

तपाईंको विचारमा जुन उच्च वर्गका पहाडे बाहुनको सत्ता छ, त्यो सत्ताले मधेसी र जनजातिले खोजेको जस्तो संघीयताको सवाललई  डाइलुट  गर्न खोजिरहेको छ ?

उच्च वर्गका पहाडे बाहुन मात्र होइन, क्षेत्रीले पनि संघीयता दिनै चाहेका छैनन् । संघीयताको सवालमा उनीहरूको  मुखमा राम, राम र बगलीमा छुरा  छ । उनीहरूले मुखले संघीयता भनेका छन् तर व्यवहारमा संघीयता दिन चाहेका छैनन् । त्यसैले उनीहरू हरपल बन्द कोठाभित्र संघीयताविरुद्ध जालझेल गरिरहेका हुन्छन् ।
संघीयताको मुद्दालाई मार्नकै लागि उनीहरूले संविधान निर्माण प्रक्रियालाई लम्ब्याइरहेका छन् । जसले विस्तारै आन्दोलनको प्रभाव घट्दै जाओस् र जनताले पनि विस्तारै विस्मृत भएर वा दिक्क मानेर संघीयताको मुद्दा छाडून् भन्ने चाहन्छन् । त्यति हुँदाहुँदै पनि संघीयता दिनै परे नाम मात्रको र अधिकारविहीन संघीयता स्थापित होस् भन्ने चाहन्छन् ।

कांग्रेस र एमालेले जस्तै एकीकृत माओवादीले पनि संघीयता चाहँदैन कि कसो ?

भित्री रूपमा एकीकृत माओवादी पनि यो मुलुकमा संघीयता स्थापित होस् भन्ने चाहँदैन । जसरी कांग्रेस र एमालेका उच्च वर्गका पहाडे बाहुन र क्षेत्री नेताहरू संघीयताविरोधी छन्, त्यसरी नै सबै माओवादीका उच्च वर्गका बाहुन र क्षेत्री नेताहरू भित्री मनले संघीयता चाहँदैनन् । ती पार्टीका मधेसी र जनजातिलगायत राज्यको विभेदमा परेका समुदाय मात्र संघीयताको पक्षमा छन् ।

एकीकृत माओवादीले पहिचानसहितको संघीयतावादीहरूको मोर्चाको नेतृत्व गरिरहेको छ । उसको पछाडि मधेसी र जनजातिको ठूलो जमात लामबद्ध छ । तर तपाई भन्दै हुनुहुन्छ कि एकीकृत माओवादीले पनि संघीयता चाहँदैन ।

पहिचानसहितको संघीयता एकीकृत माओवादीको  पोलिटिकल ट्याक्टिस  हो । आजको मितिमा प्रचण्ड र बाबुरामले संघीयता, पहिचान तथा मधेसी तथा जनजातिको मुद्दा छाडिदिए भने दुवै नेता डुब्नेछन् । एमाओवादी पार्टी नै समाप्त हुनेछ । त्यसको कारण के हो भने सारा उच्च वर्गका पहाडे बाहुन र क्षेत्री उनीहरूको विरुद्धमा छन् । त्यसैले आफ्नो र आफ्नो पार्टीको अस्तित्व जोगाउन उनीहरू संघीयता र पहिचानको कुरा गरिरहेका छन् । मूलतः प्रचण्डजी आफ्नो राजनीतिक अस्तित्व रक्षाका लागि संघर्ष गरिरहेका छन् र त्यसका लागि उनले मधेसी र जनजातिको सहारा लिएका छन् ।

संविधान निर्माणको सन्दर्भमा मोटामोटी रूपमा उच्च वर्गका पहाडे बाहुन र क्षेत्री समुदाय के चाहन्छन् ?

केही व्यक्ति अपवाद होलान् । तर राज्यका सम्पूर्ण निकायमा नियन्त्रण जमाएर बसेका उच्च वर्गका बाहुन र क्षेत्री संघीयताको विरोधमा छन् । उनीहरू कुनै पनि अग्रगामी र परिवर्तनकारी निकासको विरुद्धमा छन् । उनीहरू २०४७ सालकै संविधान स्थापित होस् भन्ने चाहन्छन् । उनीहरू हिन्दु राष्ट्र पुनःस्थापित होस् भन्ने पनि चाहन्छन् । सम्भव भए राजतन्त्र पनि पुनस्र्थापित होस् भन्ने पनि चाहन्छन् । उच्च वर्गका बाहुन र क्षेत्रीलाई के लाग्दैछ भने राजा नै थिए जसको शासनअन्तर्गत उनीहरू बढी सुरक्षित थिए । राजतन्त्रअन्तर्गत नै आफूहरूको वर्चस्व कायम रहन सक्दछ भन्ने निष्कर्षमा उनीहरू पुग्दैछन् । उनीहरूका अनुसार राजा नै थिए, जसले मधेसी र जनजातिलाई दबाएर राखेका थिए । अहिले आफ्ना हक र अधिकारको कुरा गर्ने मधेसी, जनजाति, महिला, दलित र मुस्लिमको माग दबाउन फेरि राजा नै चाहिन्छ भन्ने महसुस गर्न थालेका छन् उनीहरूले ।

तपाईंका अनुसार तीन वटै ठूला पार्टीका उच्च वर्गका बाहुन र क्षेत्री नेता संघीयता विरोधी छन् । मोटामोटी रूपमा मध्यम र निम्न वर्गका बाहुन र क्षेत्री समुदायलाई पनि उनीहले संघीयताबारे भ्रम छर्न सफल भएका छन् । यसको मतलब अब संघीयता टाढाको विषय हुँदैछ ?

जति समय बित्दै गएको छ, सबभन्दा बढी प्रश्न संघीयतामाथि उठ्दै जानेछ । बन्द कोठामा संघीयताविरुद्ध नै षड्यन्त्र भइरहेको छ । संघीयता नदिएर कसरी  फेस सेभिङ  गर्ने र कसरी  सेफल्यान्डिङ  गर्ने भन्ने विषयमा गोप्य बैठकहरू केन्द्रित हुन थालेका छन् ।

आजको मितिमा ठूला पार्टीका लागि संघीयता बाघको सवारी भएको छ । बाघबाट ओर्लियो भने मधेसी र जनजाति नामक बाघले खाइदेला भन्ने डर पनि छ उनीहरूको मनमा । त्यसैले मधेसी र जनजाति थाकोस्, अनि मात्रै संविधान जारी गरौंला भन्ने मुडमा छन् उनीहरू ।

सञ्चारमाध्यममा तपाईंले बारम्बार भन्नुभएको छ कि वैशाखसम्म यो सरकार ढल्छ । त्यसको आधार के ?

सत्तापक्ष र विपक्षी मोर्चाबीच तत्काल सहमति नभए अथवा फागुनको अन्तिम र चैतको पहिलो हप्तासम्ममा पनि सहमति नभए विपक्षीहरू आन्दोलनमा फर्किनेछन् । त्यो आन्दोलनले वैशाखमा उत्कर्ष रूप लिनेछ । त्यतिबेला विपक्षी मोर्चाको सबभन्दा पहिलो माग हुनेछ  वर्तमान सरकारको राजीनामा र सहमतीय सरकारको निर्माण । त्यसको आधार के हो भने जुन सरकारको पालामा आन्दोलन हुन्छ, आन्दोलनको सफलतापछि त्यही सरकारले निरन्तरता पाउने परम्परा संसारमा कहीँ पनि छैन । यस अतिरिक्त, सुशील कोइरालाको सरकारमा लामो समय रहँदा पनि संविधान बन्न सकेन भन्दै एमालेभित्र र नजिकिँदो पार्टी महाधिवेशनका कारण कांग्रेसभित्र पनि असन्तोष चर्किनेछ । यी सब कारणको परिणामस्वरूप आन्दोलनपछि नयाँ सहमति र नयाँ सरकार निर्माण हुनेछ ।

वर्तमान सरकार ढलेपछि नयाँ सरकार कसको नेतृत्वमा बन्नेछ र संविधान निर्माणका विषयमा के कस्ता सहमति हुनेछ ?

स्वाभाविक रूपमा नयाँ सरकार राष्ट्रिय सहमतिको हुनेछ । त्यसमा कम्तीमा कांग्रेस, एमाले, एमाओवादी र मधेसी मोर्चा सहभागी हुनेछन् । सबभन्दा ठूलो राजनीतिक शक्तिको हैसियतले सरकारको नेतृत्व कांग्रेसले नै गर्नेछ । सहमतीय सरकारको आवश्यकता किन छ भने पहिलो संविधानसभाताका सबै सरकार बहुमतीय नै थिए । अहिलेको सरकार पनि बहुमतीय नै छ । यी आधारले के पुष्टि गर्दछन् भने बहुमतीय सरकारले नयाँ संविधान दिन सक्दैन । यस्तै, सहमतीय सरकार गठन भयो भने संविधानसभाभित्र जुन पक्ष र प्रतिपक्ष भनी कित्ताकाट भएको छ, त्यो पनि मेटेर जानेछ । त्यसैले नयाँ संविधानको सुनिश्चितताका लागि प्याकेजमा सहमति र त्यस सहमतिको आधारमा नयाँ राष्ट्रिय सहमतिको सरकारको आवश्यकता छ, जसले संविधान निर्माणलाई सहज बनाओस् ।

भारत, अमेरिका, युरोपसहितका वैश्विक शक्तिहरूले नेपालका राजनीतिक शक्तिहरूलाई सहमतिमै संविधान निर्माण गर्न बारम्बार भनेका छन् । भारतीय प्रधानमन्त्री नरेन्द्र मोदीले दुई पटकको नेपाल भ्रमणको क्रममा कम्तीमा चार शक्तिबीचको सहमतिमा संविधान बनाउन आग्रह गरेका थिए ।

यी आग्रह र सुझावको संविधान निर्माणमा कतिको प्रभाव परिरहेको छ ?

संविधानसभाभित्र दुई तिहाइको बहुमतीय प्रक्रिया त्यत्तिकै रोकिएको होइन । विदेशी शक्तिको प्रभावकै कारण यो सम्भव भएको हो । अन्तर्राष्ट्रिय समुदायको दबाबअनुसार सहमतिमा संविधान बन्यो भने सहमतीय संविधानले जनताको अधिकार सुनिश्चित गर्नेछ । तर प्रमुख पार्टीका मूल नेतृत्वमा रहेका व्यक्तिहरूले जनतालाई अधिकार दिन चाहेका छैनन् । त्यो अधिकार सीधा रूपमा संविधानमा लेखिने संघीयतासँग जोडिएको छ । त्यसैले राजनीतिमा अहिले गतिरोध देखिएको हो । यो गतिरोध केही समय लम्बिनेछ । तर, मलाई पूरा विश्वास छ, यो गतिरोधलाई एउटा ठूलो आन्दोलनले नै तोड्ने छ ।
