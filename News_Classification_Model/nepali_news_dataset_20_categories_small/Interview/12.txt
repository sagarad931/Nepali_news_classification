
﻿बहुचर्चित धोबीघाट भेलापछि माओवादी आन्दोलनमा विभाजनको सुरुवात भयो । तपार्इं उक्त भेलाको सूत्रधार पनि हुनुहुन्थ्यो । आज के लाग्छ, धोबीघाट ठीक थियो ?

यदि अनौठो मानिँदैन भने धोबीघाट निर्णयमा केही ठीक, केही बेठीक भएको थियो । ठीक के मानेमा भने त्यो पार्टीमा हुर्किंदै गएको नोकरशाही एवं सर्वसत्तावादी प्रवृत्ति अल्पमतमा पर्न गएको थियो । यसले एक हदसम्म नेताहरूलाई जमिनमा उभिन सिकाएको थियो । गल्ती के मानेमा भने हामीले बाबुरामजीसँग अलि लामो सहकार्य होला, सरकार र सडक दुवैलाई सुदृढ गर्न सकिएला भन्ने सोचेका थियौँ, त्यसमा मनोगत भएछौँ । तर, यहाँ के स्पष्ट हुन जरुरी छ भने कुनै कुनै घटना तत्कालिक सन्दर्भसँग नै बढी सम्बन्धित हुन्छन् । तिनको औचित्य सन्दर्भसँगै समाप्त हुन्छ । धोबीघाट केवल एक शिक्षाको हैसियतमा मात्र रहेको छ ।

हिजो एमाओवादीबाट फुट्दा एमाओवादीका नेताहरूले फुटको औचित्य पुष्टि गर्न तपाईंलाई चुनौती दिएका थिए । आज नेकपा माओवादीका नेताहरूले दिइरहेका छन् । यो फुटको औचित्य कसरी पुष्टि गर्नुहुन्छ ?

निश्चय नै यो चुनौतीपूर्ण छ, परन्तु असम्भव छैन । हामीले भन्ने पनि  गरेका छौँ  नेपाली राजनीतिमा निकै गम्भीर चुनौतीहरूको जवाफ दिन हामी सामान्य खालका मान्छेहरू उभिएका छौँ । कैयौँ स्थापित र घगडान नेताहरू देशलाई अग्रगामी दिशा र निकास दिने जिम्मेवारीबाट पन्छेपछि देशको अवस्था र सहिद, बेपत्ता, घाइते र जनताका आकांक्षाहरूलाई आत्मसात् गर्दै हामी खडा भएका छौँ । हाम्रो विचारमा दश वर्षको जनयुद्धले अगाडि बढाएका किसान, मजदुर, महिला, जनजाति, दलित, युवा, राष्ट्रवादी आदिका प्रस्तावहरूबाट भाग्ने अधिकार कसैलाई छैन । माओवादी जसले लडाइँमा जितेर आएको हो, त्यसलाई विभिन्न नाटक रचेर बदनाम गर्न र एक्ल्याउन पाइँदैन । यदि कसैले माओवादीलाई छोडेर एक्लै जाने सोचेको छ भने ऊ पनि कुनै न कुनै स्थानबाट एक्लै पर्नेछ । माओवादी पनि आफ्नो बाटोमा एक्लै बढ्न पाउनेछ । हाम्रो आधार यही हो । 

नेकपा माओवादीका अध्यक्ष मोहन वैद्यले नेतृत्वका लागि बार्गेनिङ गरेर क्रान्ति हुँदैन भन्नुभयो । नाचघरको कार्यक्रममा धर्मेन्द्र बास्तोलाले क्रान्ति पनि गर्न नसक्ने र नेतृत्व पनि नछाड्ने प्रवृत्तिका कारण नयाँ पार्टी बनाएको भन्नुभयो । यी दुई अभिव्यक्तिले तपाईं पार्टीको कमान्ड चाहनुहुन्थ्यो भन्ने संकेत गर्छ । तपाईं किरण, बाबुराम वा नारायणकाजी होइन,  प्रचण्ड  नै बन्न चाहनुभएको हो ?

पुराना पिँढीका कमरेडहरूप्रति धेरै केही भन्नु छैन । उहाँहरूले यहाँसम्म आन्दोलनलाई ल्याउन योगदान गर्नुभयो । हामी यसैमा खुसी हुनुपर्छ । उहाँहरूलाई सम्मानसहित धन्यवाद दिनुपर्छ । जहाँसम्म कमान्ड चाहने प्रस्ताव हो, यो कुनै व्यक्तिगत कुरा होइन । क्रान्ति कसरी हाँक्न सकिएला र कसरी सफल पार्न सकिएला भन्ने सन्दर्भमा दुई भिन्न प्रवृत्तिको संघर्ष हो । हामीसँग अहिले केन्द्रीय समितिको ठूलो संख्या र माओवादी नेता र कार्यकर्ताको विशाल पंक्ति छ । त्यसले आत्मविश्वासी, दृढ, निश्चयी प्ँर्टि नीतिको सामना गर्न सक्ने कमान्ड खोजेकै हो, र छ । यो पनि व्यक्तिको कुरा होइन, टिमकै कुरा हो । जहाँसम्म महत्त्वाकांक्षाको कुरा छ, वैज्ञानिक समाजवादी, जनवादी, क्रान्तिकारी महत्त्वाकांक्षा विना क्रान्ति सम्भव छैन । क्रान्तिका लागि क्रान्तिकारीहरूमा महत्त्वाकांक्षा हुनैपर्छ । ममा पनि त्यो महत्त्वाकांक्षा छ । 

तपाईं नेकपा माओवादीमै रहँदा गोदावरी रिसोर्टदेखि सिक्किम र पटक पटकका चीन भ्रमण आलोचनाका विषय बने । अहिले पनि नयाँ पार्टी गठनमा बाह्य रसायनको पनि भूमिका छ भनेर आरोप छ । तपार्इं के भन्नुहुन्छ ? 

आफैँलाई विश्वास नगर्ने, संकीर्ण, असक्षमहरूले मात्र पार्टी निर्माण र क्रान्तिबारे यस्ता हल्ला मच्चाउँछन् । विदेशी तत्त्वले असक्षम र लोभी लालची व्यक्तिमा मात्र खेल्न सक्छन् । जनता र क्रान्तिकारी पार्टीको हितभन्दा बाहिर गएर कहिल्यै क्रान्ति हुँदैन । हामीले अन्तर्राष्ट्रिय मित्रहरूसँग सम्बन्ध गर्नुपर्छ, तर क्रान्ति पार्टी र जनतालाई केन्द्रबिन्दुमा राखेर मौलिक ढंगले गर्नुपर्छ । हामीले त्यसै गरेका छौँ र गर्नेछौँ ।

तपार्इं मन्त्री, सभासद् हुनुभएन, कुनै नियुक्ति खानुभएन । आर्थिक मामलामा पनि तानिनुभएन । तर, तपार्इंसँग भएका केही नेता कार्यकर्ता त प्रदूषित छन् । संघर्षमा जाँदा तपार्इंको नाम बेचेर कमाउने पनि जन्मिएलान् । यो चुनौतीलाई कसरी हल गर्ने सोच्नुभएको छ ? 

हाम्रो टिम यस मामिलामा पूरै सतर्क र सचेत छ । जुन जुन कमरेडबारे त्यस्ता प्रश्न उठ्ने गरेका छन् या आशंका व्यक्त हुने गरेका छन्, ती निकै कम छन् । हामीले सबैलाई भनिसकेका छौँ कि पार्टी र नेताको नाममा व्यक्तिगत लाभ लिन पाइनेछैन । त्यसो गरेको खण्डमा कसैको बचाउ गरिनेछैन । जहाँसम्म दूधले नुहाएका मात्र हुनेछौँ भन्ने कुरा छ त्यो सम्भव छैन । जनयुद्धजस्तो भीषण प्रक्रियामा पनि केहीले सुन लुकाए, केहीले पैसा बोकेर सुइँकुच्चा ठोके, केहीले आफन्तलाई दिए । यो वेलामा पनि समस्या आउन सक्छ, जस्तो कि रौतहट बैंक पार्टीलाई लुकाएर हानियो । तर, हामी त्यस्ताको संरक्षण कदापि गर्ने छैनौँ । पार्टीलाई पारदर्शी राखिनेछ । 

कपिलवस्तु र चितवनका भूमिगत शैलीका दुई भेलाबाट तपाईंले भूमिगत संगठनको रिहर्सल गर्न खोज्नुभएको हो या शक्तिकेन्द्रमाथि दबाब पैदा गर्न ?

दुवै कुरा होइन । कपिलवस्तुको गाउँ र चितवनका गाउँ के नेपालका भूमिगत र अनेपाली गाउँ हुन् । एक पार्टीका लागि काठमाडौंमा बैठक गर्नु र कपिलवस्तुमा गर्नुमा के फरक छ रु बरु हामी जनताको बीचमा गयौँ । जनतासँगै बसेर पार्टीको बैठक गर्यौँु । चन्दा उठाएको पैसा सहरका होटेलमा खर्च गरेनौँ । यसमा त सबै खुसी पो हुनुपर्छ । उल्टो उत्तेजनापूर्ण हल्ला फैलाउने रु यो त अचाक्ली भो ।

तपार्इंले महत्त्वाकांक्षा भएको त बताउनुभयो । तर, नवगठित नेकपा माओवादीको संयोजकले मात्र तपाईंको महत्त्वाकांक्षालाई पूरा गर्ने देखिन्न । खासमा तपाईंले चाहेको शक्ति कति हो ? 

राजनैतिक संकटले उभ्याइदिएका प्रश्नहरूको जवाफ नदिँदा असक्षम भइन्छ, जवाफ दिन खोज्दा महत्त्वाकांक्षी भइन्छ के गर्ने रु अलि महत्त्वाकांक्षी भए होऔँ केही फरक पर्दैन । असक्षम हुनुभन्दा आन्दोलनले खडा गरेका प्रश्नहरूको जवाफ दिनु उचित ठानेका छौँ । क्रान्ति सम्पन्न गर्नुबाहेक हामीलाई केही चाहिएको छैन । 

तपाईंसँग युवाशक्ति देखिन्छ, तर भरपर्दो वैकल्पिक नेतृत्व देखिएको छैन । यस्तो अवस्थामा संघर्षलाई अगाडि बढाउन जोखिमपूर्ण होला नि ?

यो पनि सही विश्लेषण होइन । हामीसँग सामान्य तर गुणात्मक दस्ता छ । हामीलाई जनताले सुम्पिएको जिम्मेवारीलाई काँध थाप्न सक्ने आँटिला फूर्तिला कमरेडहरू चाहिएको छ । धेरै त नभनौँ, हामीसँग पाका र नौजवानहरूको यस्तो सुहाउँदो टिम छ, जो एक प्राण, एक उद्देश्य भएर अगाडि बढ्दै छ । यसले जनता र देशलाई कदापि धोका दिनेछैन । यो सफल भइछाड्नेछ ।

राष्ट्रियताको विषय वा राज्यसत्तालाई चुनौती दिन खोज्नुभएको छ, यसले व्यक्तिगत जीवनमा खतरा हुने सम्भावना हुन्छ नि ?

जुन दिन हामीले हँसिया हथौडाको झन्डामुनि बसेर वैज्ञानिक समाजवादका लागि मुक्ति या मृत्युको सपथ लिएका थियौँ, खतरालाई त्यहीँबाट घचेटेर अगाडि बढेका हौँ । यो दुनियाँमा अमर कोही छैन । बोल्दै नबोल्ने मान्छेले पनि जानुपर्छ । हामी जति बााच्छौँ, वैज्ञानिक समाजवादका लागि समर्पित हुने हो ।

तपाईंको पार्टीले अझै संगठनको पूरै आकार ग्रहण गरेको छैन । तपाईंलाई कहिलेबाट संघर्षको नेतृत्व गरिरहेको अवस्थामा देख्न पाइन्छ त ?

यदि माओवादीविना नै माघ ८ मा जनविरोधी संविधान लादियो भने त्यो अर्को पुस १ दोहोरिएको मानिनेछ । त्यसलाई नेपाली जनता र माओवादी पार्टीले गद्दारीको कालो दिन ठान्नेछ । किरणहरूसँग त एकताको कुरा हतार होला ।

प्रचण्डसँग चाहिँ रु प्रचण्डले त एउटा कार्यक्रममा विप्लवजी पनि केही दिनपछि थाकेर आउनुहुन्छ भनेर टिप्पणी गर्नुभयो नि ?

एकता विचार, नीति, कार्यक्रम मिल्नेको बीचमा हुने कुरा हो । एकता कहिलेकाहीँ स्वार्थीहरूको बीचमा पनि हुन्छ, तर क्षणिक । मैले कमरेड प्रचण्डसँग नै भनेको छु, हाम्रो एकता क्रान्तिको प्रक्रियामा मात्र हुन सक्छ । उहाँले पनि ठीक हो भन्नुहुन्छ । जहाँसम्म थाक्ने कुरा छ, यो घर्तीगाउँ ९रोल्पाको एउटा गाँउ०को उकालो चढ्दा थाकेजस्तो होइन । माक्र्सको  हाइगेट सम्म पुग्ने यात्रा हो । विचार, संघर्ष र क्रान्तिमा व्यक्तिगत टीका टिप्पणीको अर्थ हुँदैन । नेता र कार्यकर्ता, नेता र नेताबीचको सम्बन्ध निर्धारण राजनैतिक विचारले गर्छ । किरण कमरेड हाम्रो अग्रज र सम्मानित नेता हो । परन्तु आजको समयमा क्रान्तिलाई अगाडि बढाउने सन्दर्भमा हाम्रो सहकार्य हुन सकेन । यस स्तरसम्म हाम्रो अन्तर छ । भोलि के हुन्छ, भोलिकै जिम्मामा छाडौँ ।

पिएलएका अत्याधुनिक हतियार राख्नुभएको कुरा आएको छ । पूर्वलडाकु कमान्डरसँगको कुराकानीमा पनि यस्तो सुन्न पाइन्छ । तपार्इंको एकीकृत क्रान्तिको सिद्धान्तले तपार्इंको माग हल गर्न बल प्रयोग आवश्यक ठान्छ कि ठान्दैन?

सत्ता बन्दुकमा टिकेको हुन्छ भन्ने प्रमाण विश्वमा चलेका सबै सत्तासँग राम्रा राम्रा, बलिया बलिया र ठूला ठूला हतियार हुनु नै हो । सत्ता बन्दुकको बलमा ढल्छ या उल्टाइन्छ भन्ने पनि विश्वका तीन दर्जनभन्दा बढी देशमा चलिरहेका चलाउन लगाइएका युद्धले साबित गर्छन् । शक्ति राष्ट्रहरूले आफ्नो अनुकूल सत्ता बनाउन विद्रोही तयार गरेका र चलाएकोबाट प्रस्टै हुन्छ । यदि राज्यले सत्ता साझेदारीलाई स्वीकार गर्दैन भने माओवादीले बल प्रयोगको आवश्यकता अगाडि सार्नु जताबाट पनि सही हुन्छ, चाहे सिद्धान्तबाट, चाहे व्यवहारबाट । जहाँसम्म हतियार लुकाएको प्रसंग छ, त्यो प्रचार उक्साएर युद्ध भड्काउने हल्ला मात्र हो । हतियार उठाउने नै भइयो भने मान्छे नै सबैभन्दा ठूलो हतियार हो । ५० को दशकको सुरुतिर भूमिगत राजनीतिको आधार थियो भनिन्छ ।

तर, अहिले भूमिगत राजनीतिको सम्भावना छैन, विप्लव दुस्साहस गर्दै छन् भन्ने सुनिन्छ नि ?

मैले त भूमिगत भन्ने शब्द नै फालौँ भनेको छु । केको भूमिगत रु क्रान्ति जनताले गर्ने हो । क्रान्तिको नेतृत्व पार्टीले गर्ने हो । क्रान्तिको कारण प्रतिक्रियावादी राज्यसत्ता हो । राज्यको जनविरोधी कार्यले क्रान्ति जन्माउने, जनताले क्रान्ति गर्ने र पार्टी जनताको बीचमा रहने भएपछि दुस्साहस हुँदैन । यो त क्रान्ति हुन्छ ।

हतियार दिमागमा हुन्छ भन्नुभएको छ । विप्लवको दिमागमा हतियार छ भनेर बुझ्यौँ भने गल्ती त हुँदैन नि ?

विषयलाई अर्कोतिर नउचालौँ । मैले हतियारको कुरा गर्दा भन्ने गरेको छु फलामका हतियार गन्नेतिर कोही नलागौँ । दिमागमा हतियार भयो भने अन्य हतियार सजिलै प्राप्त हुन्छन् ।

संविधानसभाको विरोध गरिरहनुभएको छ । संविधानसभाको चुनावको गलत प्रयोग भयो भन्न खोज्नुभएको हो ?

संविधानसभा र चुनावभन्दा शान्तिप्रक्रिया, राजनैतिक सहमति, सहकार्य र साझेदारिता मुख्य हो । मुख्य कुरामा नगएर सहायक पक्षमा जाने र लाने काम भयो, भूल त्यसैमा थियो । विगतको त्यो गल्ती सच्याउनुपर्छ ।

माओवादी आन्दोलनलाई अहिलेको अवस्थामा पुर्यासउने प्रमुख जिम्मेवार कसलाई ठान्नुहुन्छ रु प्रचण्ड, बाबुराम, नारायणकाजी वा मोहन वैद्य ?

यहाँ मान्छेको कुरा नगरौँ । जनता, वर्ग, क्रान्ति, देशभन्दा सुखसुविधा, लोभलालच, पद र सत्तालाई केन्द्रमा राखेर विचलनतिर जाने आत्मसमर्पणवादी या विचलनकारी प्रकृति मुख्य समस्या हो ।

पार्टीको जन्म चितवनमा गराउनुभयो । यो प्रचण्ड र बादलको जिल्ला हो । ०५१ मा त्यहीँबाट जनयुद्ध गर्ने निर्णय भएको थियो । चितवनबाटै के सन्देश दिन खोज्नुभएको हो ?

यो संयोगको कुरा हो । परन्तु चितवन एक क्रान्तिकारी भूमि हो । क्रान्तिमा यहाँका युवा, किसान, मजदुर, बुद्धिजीवी धेरैले बलिदान गरेका छन् । यसले निकै महत्त्वपूर्ण पात्रहरू पनि इतिहासमा हुर्काउने गरेको छ । हामीले पार्टी पुनर्गठन र केन्द्रीय आयोजक समितिको पहिलो बैठक चितवनमा गर्न पाउनु गर्वकै विषय हो ।

कुनै वेला तपाईं बाबुरामसँग नजिक पनि देखिनुभयो । बाबुरामले नयाँ शक्तिको कुरा गर्नुभएको छ । भविष्यमा विप्लव र बाबुरामबीचको समीकरणमाथि पनि मानिसका आशंका छन् नि ?

यसमा केही दुरनियत छ र केही वास्तविकता । व्यक्तिगत कुरा गर्नुहुन्छ भने मेरो कुनै पनि नेतासँग तिक्ततापूर्ण सम्बन्ध छैन । कमरेड प्रचण्ड, बाबुराम, किरण, बादल, गौरव सबैसँग राम्रो छ । बाबुरामजीसँग पनि छ । जहाँसम्म राजनैतिक अन्तरको कुरा छ, कोहीसँग मिलेन, र त हामी यो स्थानमा पुगेका छौँ । हामीले क्रान्ति अगाडि बढाउँदा जुन कुनै नेता सहमत हुनुभएछ भने हामी स्वागत गर्नेछौँ ।

नेपालको राजनीतिमा विभिन्न देशका दूतावासको चासो रहन्छ । राजदूतहरूसँग कतिको भेटघाट हुन्छ रु नयाँ पार्टी गठनपछि तपाईंसँग भेटेका छन् कि ?

हो, हाम्रो भेटघाट हुन्छ । हालै मात्र राष्ट्रसंघका प्रतिनिधिसँग भेट्यौँ । हामीले आफ्ना कुरा प्रस्ट राख्यौँ । उहाँहरू पनि सकारात्मक देखिनुभयो । राजदूतसँगचाहिँ भेट भएको छैन । हाम्रो अन्तर्राष्ट्रिय विभागले भेट्ने तयारी गर्दै छ ।

कपिलवस्तु भेलाका वेला गृहमन्त्रीले तपाईंलाई गिरफ्तार गर्ने योजना बनाएको र पछि कसैको आग्रहमा गिरफ्तार नगरिएको भन्ने छ । यो विषयमा तपाईंसँग के सूचना छ रु एउटा प्रशिक्षणमा  सुरक्षा निकायले हामीमाथि फरक व्यवहार गरेको छ  भनेर त्यतैतिर संकेत गर्नुभएको थियो ?

तपार्इंले भनेजस्तै गिरफ्तारीबारे हामीले पनि विभिन्न च्यानलबाट सुनेको मात्र हो । राज्यमा किन यत्रो तरंग गयो थाहा भएन । यदि कसैले त्यस्तो दमनको सोच राख्छ भने पनि कुनै चिन्ता छैन । सुरक्षा निकायलाई त खटाउने हो, तर केका लागि, कसका लागि रु हाम्रो भनाइ छ, यो लडाइँ सेना, प्रहरीसँग होइन, बेइमान भ्रष्ट, दलालसँग हो । सुरक्षा निकायले पनि हामीलाई सहयोग गर्नुपर्छ ।

तपाईंसँग उद्योगी, व्यापारी सशंकित देखिन्छन् । चन्दाका कारण डराएका होलान् । चन्दा नीति के हो ?

मेरो विचारमा उद्योगीहरू डराएका छैनन्, र डराउनुपर्ने कुनै कारण पनि छैन । हामीले प्रस्ट भनेका छौँ माओवादीले राष्ट्रिय उद्योगी, व्यवसायीलाई रक्षा र संवद्र्धन गर्नेछ । उनीहरू अहिले दलाल पुँजीको चपेटामा परेका छन् । त्यसबाट पार्टीले उनीहरूको रक्षा गर्न चाहन्छ । हामीले हाम्रो देशलाई धनी र समृद्ध बनाउन माओवादी र उद्योगीसँग सहकार्य गर्न आवश्यक छ । यसमा कोही भ्रमित हुनुपर्दैन । जहाँसम्म देशको धन विदेशमा लगेर लुकाउने, थुपार्ने, देशलाई कंगाल बनाउने भ्रष्ट र दलालहरू छन्, उनीहरू त्रसित छन् । हुनु पनि पर्छ । चन्दाका लागि राष्ट्रिय सम्मेलनसहितको अवसरमा विशेष अभियान चलाउँदै छौँ । कुपनबाट यो अभियान थाल्ने सोचेका छौँ । यसमा सबैको सहयोग रहोस् भन्ने आग्रह छ ।

 
