
सूर्यप्रसाद सिलवालसचिव, उद्योग मन्त्रालय
तीन दशकदेखि सरकारी सेवामा रहेका सूर्यप्रसाद सिलवाल अनुभवी प्रशासक हुन् । हाल उद्योग मन्त्रालयमा सचिव रहेका उनले व्यवस्थापनमा स्नातकोत्तर गरेका छन् । उनले सरकारी सेवामा रहँदा १० वर्ष लेखा अधिकृतको रूपमा महालेखा नियन्त्रकको कार्यालय, अर्थ मन्त्रालय, लेखा नियन्त्रक कार्यालयलगायतमा काम गरेका थिए । २०५३ सालमा खुल्ला प्रतिस्पर्धाबाट उपसचिव भएका उनी ०६३ मा सहसचिव भएका हुन् । स्थानीय विकास मन्त्रालय, काठमाडौं महानगरपालिका, वाणिज्य मन्त्रालयलगायतका दर्जनभन्दा धेरै सरकारी निकायमा उनले सचिव हुनुअगावै पृथक अनुभव सँगालेका छन् । सचिवमा पदोन्नति भएपछि सूचना तथा सञ्चार, प्रधानमन्त्री कार्यालय र गृह मन्त्रालयको जिम्मेवारी सम्हालेका उनी हाल उद्योग मन्त्रालयमा छन् । झन्डै ३ दशक लामो सरकारी सेवामा बिताएका सचिव सिलवालसँग मुलुकको औद्योगिक अवस्था, नीति तथा ऐनहरूको समसामयिक सुधारलगायतका विषयमा कारोबारकर्मी सरस्वती ढकालले गरेको कुराकानी :
मुलुकको आर्थिक क्षेत्र संकट र अन्योलमा रहेका बेला उद्योग मन्त्रालय चाहिँ के गरिरहेको छ ?
कुल गार्हस्थ उत्पादनमा औद्योगिक क्षेत्रको योगदान बर्सेनि घट्दै गएको छ । यसले मुलुकभित्र औद्योगिक वातावरण निकै कमजोर भएको देखाउँछ । अहिलेसम्म भएका उद्योगसँग सम्बन्धित ऐन, नियम, नीति तथा प्रणालीमा कहाँ के कमी कमजोरी छ भनेर पत्ता लगाउनु अहिलेको आवश्यकता हो । त्यसपछि उद्योगलाई प्रवद्र्धन, सुरक्षा र लगानीको प्रत्याभूति र लगानीकर्ताले विश्वस्त भएर काम गर्न सक्ने वातावरण बनाउनु सबैभन्दा महत्वपूर्ण कुरा हो । उद्योग मन्त्रालयका सबै कार्यक्रम यसै सेरोफेरोमा छन् । चालू वर्षको बजेटमा पनि हामीले यसै कुरालाई लक्षित गरेर नै काम गरेका छौं । हामीले के पाएका छौं भने मुलुकभित्र औद्योगिक वातावरण सिर्जना, ऐन नियम सुधार गर्दै समसामयिक बनाउनुपर्छ । सरकार र निजी क्षेत्रको सहकार्यमा ठूला ठूला औद्योगिक क्षेत्रको स्थापना गर्नुपर्छ । सबै प्रदेशलाई छुने गरी ठूला औद्योगिक क्षेत्रमा प्रोत्साहन गर्दैै जानुपर्छ । निर्यात प्रवद्र्धन गर्न विषेश आर्थिक क्षेत्र (सेज) सञ्चालन गर्नुपर्छ भन्ने विषयमा हाम्रा प्राथमिकतामा छन् । योसँगै उत्पादनसँग सम्बन्धित मन्त्रालयको नीतिले एकले अर्काेलाई सपोर्ट गर्नुप¥यो ।
कृषिलाई उद्योगसँग जोड्नुपर्छ । कृषिलाई व्यवसायीकरण गरिनुपर्छ । हाम्रा कतिपय प्रक्रिया निकै लामा छन् । अनावश्यक प्रक्रिया कटौती गरेर व्यवसाय गर्नसक्ने व्यवस्था मिलाउनुपर्छ । सूचना प्रविधिको प्रयोग बढाएर सेवालाई अनलाइन पद्धतिमा लैजानुपर्छ । हाम्रा धेरैजसो उद्योग साना लगानीका छन् जुन आफूसँग भएको समय प्रयोग गर्ने गरी सञ्चालन छन् र बजारमा प्रभाव पार्न सकेका छैनन् । यस्ता उद्योगमा महिला सहभागिता धेरै छ । बजारमा प्रभाव देखाउन र उत्पादन बढाउन सरकारले आगामी वर्षको कार्यक्रममा महिला उद्यमीलाई लक्षित गर्दै प्रविधिको प्रयोग बढाउन काम गरेको छ । परम्परागत रूपमा सञ्चालित उद्योगलाई प्रविधिमैत्री बनाउनुपर्ने जरुरी छ । स्वदेशी पुँजीलाई अनुत्पादित क्षेत्रबाट उद्योगमा ल्याउने नीतिबाट प्रेरित गर्नुपर्छ । वैदेशिक लगानीलाई आकर्षित गर्ने खालका सेमिनार, बैठक, कार्यक्रम र नीतिगत व्यवस्था गरिनुपर्छ ।
१० हजार युवालाई स्वरोजगारसम्बन्धी दिने भनिएको तालिम कार्यक्रम के भयो ?
अब जागिर होइन, स्वरोजगार हुनुपर्छ । सरकारको नीतिले यसलाई सपोर्ट गर्नुपर्छ । उद्यमशिलता विकासका लागि सरकारले नीतिगत रूपमा व्यवस्था गुर्नपर्छ । आउने वर्षको कार्यक्रममा १० हजार युवालाई तालिम दिने व्यवस्था गरिएको छ । सरकारको सीमित स्रोत साधनको उच्चतम प्रयोग र एउटै काम नक्कल नहोस् भनेर कुन तालिम कुन निकायले दिने भन्ने विषयमा काम गरेका छौं । मुलुकभित्र औद्योगिक वातावरण तय गर्न आवश्यक पर्ने नीतिगतसुधार, समसामयिक सुधार, प्रविधिको आत्मसाथ, लगानीकर्तालाई आकर्षित गर्ने, लागनीकर्तालाई इन्सेन्टिभका साथै जमिनको व्यवस्थापन गर्नुपर्छ । अहिले विदेशी लगानीकर्ता नेपालमा आउँदा भूमि सबैभन्दा ठूलो समस्या छ । उसले व्यवसायमा गर्ने लगानी बराबर जमिनमा गर्नुपर्ने अवस्था छ । यसरी उद्योग सञ्चालन हुन सक्दैन ।
भएकै औद्योगिक क्षेत्र राम्रोसँग सञ्चालन हुन नसकेको अवस्थामा ठूला औद्योगिक क्षेत्र आउलान् भनेर विश्वास गर्न सकिने आधार के छन् ?
ठूला औद्योगिक क्षेत्र सञ्चालनमा आउँछन् । यसमा प्रर्याप्त आधार छन् । ठूला औद्योगिक क्षेत्र सञ्चालनमा ल्याउनुपर्ने बाध्यता पनि छ । जीडीपीमा औद्योगिक क्षेत्रको योगदान घट्दै गएकाले ठूला औद्यागिक क्षेत्र सञ्चालनमा ल्याएर निर्यात व्यापार बढाउनुको विकल्प छैन । हामीले उद्योग आएर सञ्चालन हुनसक्ने वातावरण नै बनाउन सकेनौं । अब यसका लागि ऐन नियम संशोधन गरेर उद्योगमैत्री वातावरण बनाउनुपर्छ । उद्योगलाई आकर्षण गर्न बिजुली, जमिनलगायतका पूवार्धार आवश्यक हुन्छ । हामीसँग अहिले ११ वटा औद्योगिक क्षेत्र छन् । क्षेत्रफल हेर्ने हो भने ५ सय बिघामात्रैमा ११/१२ वटा औद्योगिक क्षेत्र रहेका छन् । अहिले हामीले बनाउन खोजेको कम्तीमा १ हजार बिघामा एउटा औद्योगिक क्षेत्र हो । १३ हजार रोपनी अब औद्योगिक क्षेत्रका लागि चाहिन्छ ।
ठूला उद्योगले खपत गर्ने जमिन नै धेरै हुन्छ । हामीसँग श्रम सस्तो छ । भारत र चीनसँग द्विपक्षीय व्यापार सम्झौताबाट हुने ड्युटी फ्रि, कोटा फ्रिका सुविधालाई हेरेर उद्योगीले लगानी गर्न सक्छन् । लगानी गर्ने उद्योगीले नै हो । यसका लागि सरकारले वातावरण बनाउने हो त्यो काममा हामी लागेका छौं । लगानीमैत्री वातावरण बनाउन सकेमा उद्योगीहरूको विश्वास सरकारसँग बढ्छ । अहिले पनि धेरै अफर हामी कहाँ आएका छन् । पूर्वमा कोरियन कम्पनीहरू आएर उद्योग हामी बनाउँछौं र राख्छौं भनेका छन् । त्यस्तै पश्चिममा पनि भारतीय कम्पनीहरू आउने क्रम सुरु भएको छ । उद्योग फस्टाउन सक्ने वातावरण नै मुख्य कुरा हो । यसका लागि कानुनी प्रावधान, सुविधा, लगानीको ग्यारेन्टीदेखि बन्द हड्ताल हुन भएन । संविधानले पनि मजदुरका हक–हितका कुरा गरेको छ । व्यवस्था भएबमोजिम उद्योगीहरूलाई सुविधा दिनुपर्छ ।
श्रमिकले आन्दोलनको अस्त्रका रूपमा उद्योग बन्द गर्ने हड्तालमा उत्रिने काम बन्द गर्नुपर्छ । तिनका भ्रातृ संगठनले उद्योग बन्द गराएपछि रोजगारीका कुरा कहाँबाट आउँछ ? यसमा पार्टीले बुझ्नुपर्छ । रोजगारी हाम्रो प्राथमिकता हो भने बन्द सधैंका लागि बन्द गर्नुपर्छ । यसो भन्दै गर्दा मैले उनीहरूको सुविधामा कटौती गर्नुपर्छ भन्न खोजेको होइन । उद्योगभित्र कुनै कुरामा विवाद भएमा विवाद समाधान समिति बनाउनुपर्छ र चित्त नबुझेमा श्रम अदालत जानुपर्छ ।
उद्योगमैत्री वातावरण बनाउन सरकारको लगानी नगन्य भएन र ?
हो, उद्योगमा सरकारको लगानी अत्यन्त न्यून भयो । गत वर्षको बजेट हेर्नुस्, त्यसरी बजेट आउँदैन । उद्योग ल्याउन लागि छुट्टै मेकानिजम हुनुपर्छ । कसैले पनि लगानी गर्न आउँदा यत्तिकै हतारमा आउँदैन । उसले आन्तरिक बजार, सुरक्षा, सम्भावना, सस्तो श्रम, ऊर्जा, यातायातदेखि धेरै कुरा हरेर मात्र आउँछ । पूर्वाधार विकासमा सरकारले लगानी गर्नुपर्छ । उद्योगी आउँदा आफैं बाटो बिजुली र पानी जस्ता पूर्वाधार बनाएर त आउँदैन । त्यसैले सरकारको लगानी यता तिर बढाउनुपर्छ । सरकारको लगानी बढ्दा उद्योग दर्ता, वैदेशिक लगानी, रोजगारीदेखि लगानीका लागि विश्वास बढ्छ ।
व्यापार घाटा कम गर्ने, रोजागारी बढाउने लक्ष्यका साथ सञ्चालन गर्न लागिएको सेजमा उद्योगहरू आकर्षित हुन सकेनन् नि, किन ?
सेजमा उद्योगीहरूको आकर्षण अवश्य बढ्छ । अहिलेसम्म हामीसँग सेज सञ्चालनको कानुन नै छैन । सरकार परिवर्तन भइरहन्छ, कानुनमा उल्लेख नभएसम्म कसैले पनि विश्वास गर्दैन । त्यसैले कानुनलाई फास्ट ट्याकबाट लैजान खोजेको हो । कानुन पास भएको भोलिपल्ट उद्योगहरू लाइन लागेर आउँछन् । भैरहवाको कुरा गर्दा ४९ वटा प्लटमध्ये ४८ त बुक भइसकेका छन् । बाँकी प्लटमा लुछाचुँडी हुन्छ । त्यसपछि सिमरामा आकर्षण बढ्छ । कुनै उद्योगीलाई लगानी गर्न उत्प्रेरित गर्ने कानुन हो । त्यो कानुन उद्योग र श्रममैत्री हुनुपर्छ । सरकार परिवर्तनले उद्योगको लगानीमा केही फरक परेन भने मात्र व्यवसायीहरु आकर्षित हुने हो ।
उद्योगसँग सम्बन्धित ऐन निकै लामो समयदेखि संसद्मा रोकिएका छन्, मंगलबार मात्रै सेज ऐन समितिबाट पास भयो, अब कुन कुन ऐनमाथी छलफल हुन्छ ?
अब औद्योगिक व्यवसाय ऐनमा छलफल सुरु हुन्छ । यो पनि फास्ट ट्र्याकबाटै जान्छ । पाइपलाइनमा ‘आईपी पोलिसी’ छ र यससँग सम्बन्धित प्याटेन्ट, कपीराइट, डिजाइनलगायतका कानुन बन्छन् । फिटा मस्यौदा बनेको छ, कम्पनी ऐन संशोधनका लागि संसद्मा छ । यसका साथै गुणस्तरसँग सम्बन्धित ऐनदेखि लिएर धेरै ऐन छन् । यो सबै उद्योगीहरूको विश्वश्सनीय वातावरणकै लागि हो । उद्योग मन्त्रालयको बजेट हेर्नुभयो भने युवा स्वरोजगार, महिला उद्यमशील, सीपमूलक तालिम, ठूला औद्यागिक क्षेत्र सञ्चालन, प्रविधि हस्तान्तरणलगायतका विषय छन् । यो सबै उद्योगप्रति सरकार उत्तरदायी छ भन्ने विश्वास दिनकै लागि गरिएको हो । सरकारमाथि लगानीकर्ताको विश्वास बढ्नासाथ देशमा लगानी तेब्बर बढ्न थाल्छ । लगानीका लागि ऐन कानुन मुख्य कुरा भएकाले हाम्रो पहल यसमा छ ।
देशमा व्यापारघाटा बढ्दै गएको छ तर आगामी आर्थिक वर्षको बजेटले निर्यातजन्य उद्योगलाई खासै सम्बोधन गर्न सकेन, यसले भोलिका दिनमा कस्तो संकेत गर्ला ?
केही वस्तु परिमाणमा अहिले पनि इन्सेन्टिभको व्यवस्था छ । इन्सेन्टिभको मेकानिजमले मात्र निर्यात बढ्छ भन्ने होइन । त्यसका लागि प्रतिस्पर्धी वस्तु, उत्पादनको छनोट, यातायात, श्रम, ऊर्जालगायतका तत्वले असर गर्छ । जति बढी उत्पादन भयो त्यति लागत कम पर्छ । लागत कम पर्ना साथ बजारमा स्वतः प्रतिस्पर्धी बन्न सक्छ । त्यो पाटोमा अध्ययन अनुसन्धान उद्योगीले गर्ने हो सपोर्ट सरकारले गर्छ । यातायता, ऊर्जा, अरु इन्सेन्टिभजस्ता कुरा सरकारले गर्ने हो । जुन अहिले पनि गरिरहेको छ । जुन देशमा ७÷८ सय मेगावाटको ऊर्जा छ त्यो पनि हिउँदमा ५० प्रतिशतमा झर्छ । सरकारले ५÷६ सय मेगावाट बिजुली थप्ने तयारी गरेको छ । यसबाट हाम्रो आवश्यकता पूरा हुन्छ । पावर सबैभन्दा ठूलो समस्या हो । आउने २ वर्षमा स्थापना हुने उद्योगमा विद्युत् अभाव हुन्न भन्न सकिन्छ । कनेक्टिभीटीको कुरा नुवाकोट, पाँचखाल, भैरहवा, सिमरालगायतका सबै क्षेत्र बोर्डर नजिक छ ।
अर्काे कुरा इन्सेन्टिभ केमा खोज्ने भन्ने महत्वपूर्ण कुरा हो । दाल निर्यात गरेर इन्सेन्टिभ खोज्ने त होइन नि । मुलुकको श्रम, विद्युत्, पानी, यातायातदेखि सबै कुरा जोडिएपछि पो त मुलुकको निर्यात बढाउने हो । एकातिरबाट ल्याएर अर्काेतिर पठाउँदा इन्सेन्टिभ माग्नु उचित होइन । कच्चा पदार्थमा निर्यात गर्नेलाई छुट्टै तरिकाले हेरिनुपर्छ । हाम्रा उद्योगी टे«डिङतिर लागे किनकि यसमा नाफा छ ।
उद्योग मन्त्रालयले पठाएका कतिपय कार्यक्रम र बजेट अर्थमा गएर रोकिन्छन्, अन्तरमन्त्रालय समन्वय किन नभएको हो ?
सबैभन्दा ठूलो समस्या नै यही हो । जुन मन्त्रालयमा गयो त्यो नै साम्राज्य हो भन्ने परम्परा छ । त्यसलाई तोड्ने प्रयास हामीले गरेका छौं । कार्यक्रम बनाउँदा अर्थ मन्त्रालयसँग पटक–पटक छलफल भएको छ । सम्बन्धित मन्त्रालयलाई राखेर समेत छलफल भएका छन् । अब आउने कार्यक्रम एकले अर्काेलाई सपोर्ट गर्ने तरिकाले नै आउँछन् ।
नेपालमा प्रत्यक्ष वैदेशिक लगानी (एफडीआई) को सम्भावना पर्याप्त छ भन्ने गरिन्छ, तर लगानीको तथ्यांकले त्यो देखाउँदैन नि ?
मुलुकको सबैभन्दा ठूलो समस्या नै उत्पादन न्यून हुनु हो । कुनै पनि क्षेत्रमा पर्याप्त उत्पादन छैन । सबै क्षेत्रमा उत्पादन बढाउँदै जानु जरुरी छ । आन्तरिक माग पूरा गरी निर्यात गर्न उत्पादन बढाउनुपर्छ । एफडीआई ल्याउने व्यक्तिले मुख्य त आन्तरिक बजार कति छ, जोडिएको बजार कस्तो छ भनेर हेर्छ । यसमा नेपालमा निकै भाग्यमानी हो । भारतको बंगालसँग जोडिएको बंगलादेश र भुटान, बिहार, यूपी उत्तराखण्ड यी सबै जनघनत्व धेरै बोर्डर क्षेत्रनजिक छ । एफडीआई आउँदा प्रतिफल आउँछ र लगानी सुरक्षित छ भनेर मात्र लगानीकर्ता आउँछ । यो कुरा सरकारले व्यवस्था गरिदिनुपर्छ । उद्योग दर्ता प्रक्रियाको समय कटौतीदेखि एकद्वार पद्धति खोज्नुपर्छ । यदि हामीले समयसापेक्ष सुविधा दिन सकनौं भने त हामीभन्दा राम्रो सुविधा दिनेले एफडीआई लैजान्छ ।
आर्थिक वृद्धिको मुख्य हिस्सा उद्योगमा भए पनि कुल गार्हस्थ उत्पादनमा बर्सेनि घट्दो क्रमलाई बढाउन कुनै ५ काम के गर्नुपर्ला ?
पहिलो, नीतिगत स्पष्टता अहिलेको समयमा उद्योग भित्र्याउन के कस्तो नीति चाहिन्छ त्यो ल्याउनुपर्छ । दोस्रो, समसामयिक कानुन बनाउनुपर्छ, जसले उत्पादन बढाउन मद्दत गर्छ, लगानीको सुरक्षा र बन्द हड्ताललाई निषेधित गर्छ । तेस्रो, सरकारको विभागमा आउँदा दिइने सेवा एकद्वारबाट काम हुनुपर्छ, लगानीकर्ता आउँदा फाइल १० ठाउँ लैजानुप¥यो भने हैरान हुन्छ । एकद्वारबाट काम भएमा लगानी बढ्नसक्छ । चौथो, लगानीकर्तालाई लगानी गर्ने ठाउँ दिनुपर्छ, लगानीकर्तालाई जमिन सबैभन्दा ठूलो समस्या छ । लगानी गर्ने उद्योगीले नै हो तर ठाउँको व्यवस्था गर्न सकेमा लगानी आउँछ । 