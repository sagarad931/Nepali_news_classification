
प्रनयरत्न स्थापितसिनियर म्यानेजर, आईएम बिजनेसको नेपालस्थित कार्यालय
‘सामसुङ ग्यालेक्सी एस–सेभेन’ का संस्करणहरू नेपाली उपभोक्ताले कहिले सहजै पाउलान् ?
हामीले आजैबाट अग्रिम बुकिङ सुरु गरिसकेका छौं ।  १० हजार रुपैयाँ तिरेर ग्राहकले आजै बुकिङ गर्न सक्नुहुन्छ । १८ मार्च पछाडि बुकिङ गर्ने ग्राहकलाई फोन उपलब्ध गराउँछौं । अग्रिम बुकिङ गर्ने ग्राहक प्राथमिकतामा पर्छन् ।
अग्रिम बुकिङ गर्ने ग्राहकले २० हजार रुपैयाँ पर्ने ‘ओरिजिनल लेदर ब्याग’ वा १३ हजार ९०० रुपैयाँ पर्ने सामसुङ गियर भिआर प्राप्त गर्नेछन् । सीमित ग्राहकलाई ग्यालेक्सी एस–सेभेन एज, गियर एस ¬टु, लेभल यु वान १ लाख २२ हजार रुपैयाँमा उपलब्ध हुन्छ ।
यसमा २० हजार रुपैयाँको ओरिजिनल लेदर ब्याग फ्रिमा पाउन सकिन्छ । यसैगरी ग्यालेक्सी एस–सेभेन, गियर एस टु,  लेभल यु खरिद गरे १ लाख ८ हजारमा कम्पनीले उपलब्ध गराउनेछ । यसमा पनि २० हजारको लेदर ब्याग निःशुल्क उपलब्ध हुनेछ  । १८ मार्चपछि बुकिङ भएका फोन ग्राहकले पाउनेछन् ।
अन्तर्राष्ट्रिय बजारमा अधिकांश फोन किस्ता सिस्टममा पाइन्छ । सामसुङले नेपाली उपभोक्तालाई यो सुविधा दिने बेला भएन ?
अवश्य पनि । हामीले ‘ग्यालेक्सी एस–सेभेन एज’ र ‘ग्यालेक्सी एस–सेभेन’ दुवैका लागि किस्ता सिस्टम लागू गर्दैछौं । पहिलो चरणमा लक्ष्मी बैंकसँग सम्झौता भइसकेको छ । छिटै अरु बैंकमार्फत पनि ग्राहकलाई यो सुविधा उपलब्ध हुन्छ । नेपाली उपभोक्ता पनि ग्याजेटमा धेरै जानकार भइसकेकेका छन् ।
विश्वमा के भइरहेको छ भन्ने जानकारी नेपालमा उही दिन आइसकेको हुन्छ । त्यसैले अन्तर्राष्ट्रिय प्रचलन र सुविधालाई नेपालमा पनि लागू गर्ने हाम्रो प्रयास छ । महँगा फोन किस्ता सिस्टममा लैजाने प्रयास गरेका छौं । लक्ष्मी बैंकसँग सम्झौता भएकाले हामीले छिटै सूचना जारी गर्नेछौं ।
प्रतिस्पर्धासँगै सामसङ स्मार्टफोनको बजार केही ओरालो लागेको हो ?
बजारमा प्रतिस्पर्धा हुँदा ग्राहकले छनोटको अवसर अवश्य पाउँछन् । प्रतिस्पर्धाले गुणस्तरीय सामान पनि बजारमा आउँछन् । प्रतिस्पर्धा हुनु ग्राहक र विक्रेता दुवैका लागि राम्रो पक्ष हो । नेपाली बजारमा सामसङ मोबाइलको बजार हिस्सा बढ्दो छ । अहिले पनि हाम्रो बजार ५५ प्रतिशत छ । हामीले देशभर २४ ब्रान्च सप र १४ डिजिटल प्लाजा सञ्चालनमा ल्याएका छौं । यसलाई बढाउने हाम्रो अभियान नै छ । जतिसक्यो धेरै ग्राहकमा पुग्ने हाम्रो लक्ष्य हो ।
नेपाली उपभोक्ताको रोजाइसँग सामसङले पछिल्लो समय लन्च गरेका स्मार्टफोन मिल्छन् त ?
नेपाली उपभोक्ताको रोजाइ भनेको मध्यम खालका मोबाइल हुन् ।  महँगा खालका फोन पनि पछिल्लो समयमा माग भएका छन् । विभिन्न वर्गका उपभोक्ता भएकाले सस्तादेखि महँगासम्म फोन बजारमा ल्याउनुपर्छ । सामसङ ग्यालेक्सी एस–सेभेन एज र ग्यालेक्सी एस–सेभेन दुवै नेपाली उपभोक्ताका रोजाइ बन्नेछन् भन्ने मलाई लाग्छ । ग्याजेट्समा चासो राख्ने जमात पछिल्लो समयमा बढ्दो छ । नयाँ–नयाँ प्रविधिको प्रयोग बढाउन पनि पछिल्ला संस्करण बजारमा ल्याउनुपर्छ । पछिल्ला संस्करणमा धेरै सुविधा भएपछि महँगो हुनु स्वभाविक हो ।
