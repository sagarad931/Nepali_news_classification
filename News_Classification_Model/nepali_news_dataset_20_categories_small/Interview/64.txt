
﻿नेपालमा आफू एकपक्षीय छैन भनी सिद्ध गर्ने दायित्व दिल्लीमै छ ।
(२०–२६ मंसीर २०७२ को साप्ताहिक खबरपत्रिका हिमाल मा प्रकाशित आलेखको पूर्ण अंश)
नेपालमा जारी मधेश आन्दोलनको समाप्तिको लागि भारतबाट मध्यस्थता गराउनुपर्ने दृष्टिकोण आएको छ । यसको पक्षमा नेपालीले पनि आवाज उठाएका छन्, भारतीयले पनि यसै आशयको विचार व्यक्त गरेका छन् ।
२००७ साल, २०४६ साल, २०६२–६३ सालमा कहिले प्रत्यक्ष, कहिले अप्रत्यक्ष रूपमा नेपाल मामलामा भारतको संलग्नता रहँदै आएको तथ्य साँचो हो । यसपटकको मधेश आन्दोलनबाट सृजित समस्या समाधानको लागि पनि त्यसैले पूर्व परम्परा अनुरूप भारत गुहार्न आवश्यक ठानिएको हुनुपर्दछ ।
तर, यसपटकको राजनीतिक मुद्दामा भारत अघि झैं सम्पूर्ण नेपाल र नेपालीको मुद्दामा केन्द्रित नभएर नेपालभित्रको दुई समुदायबीचको मुद्दामा प्रवेश गरेको छ । एउटा समुदायलाई सघाउन भारत नियन्त्रित नाकाबन्दीमा लागेको बुझाइ धेरैको छ ।
यसै कारण भारतको मध्यस्थताको मागमा आँखीभौं खुम्च्याउने धेरै छन् । भोलिको बाध्यताले कुन अवस्थामा पुग्छ, त्यो अड्कल गर्न सकिंदैन । तर, आज यतिवेला भारतको मध्यस्थताको विषय उठान काठमाडौंमा अपच भएको छ– यो भने यथार्थ हो ।
यस्तो किन हुन्छ ?
भारतको मध्यस्थताको प्रश्न यतिवेला किन एउटा राजनीतिक वृत्तमा पच्न सकेको छैन भने नेपालभित्र चलिरहेको मधेश आन्दोलनलाई भारतले एकपक्षीय रूपमा समर्थन दिएको छ भन्ने परेको छ ।
मधेश आन्दोलन हुनु, मधेश आन्दोलनको लक्ष्य सीमा नाकाबन्दी गरेर काठमाडौंलाई घुँडा टेकाउन सकिन्छ भन्ने ठान्नु र भारतले पनि सोही अनुरुप नियन्त्रित नाकाबन्दी शुरू गर्नुलाई ठूलो तप्काले मधेश आन्दोलन र भारत नियन्त्रित नाकाबन्दीलाई एकै सिक्काका दुई पाटोका रूपमा हेरेका छन् ।
अनि यतिवेला भारतको मध्यस्थता खोज्नु भनेको प्रकारान्तरले भारतले दिएको सुझाव स्वीकार गर्न बाध्य पारिनु हो भन्ने बुझाइलाई यतिञ्जेलका भारतीय नेता/कूटनीतिज्ञ/बुद्धिजीवीबाट आएका धारणाले बल पुर्‍याइरहेका छन् । त्यसैले यस्ता कुराको विरोधमा जताततै स्वर सुनिन्छ ।
यति हुँदाहुँदै पनि, यहाँ अर्को पनि प्रबल मत के छ भने प्राकृतिक रूपमै भारतवेष्ठित भएका कारण भारतको दबाब नेपालले थेग्न सक्दैन । सहज कुरालाई नकार्दा कृत्रिम बाटो लिनुपर्ने हुन्छ । जसको परिणाम सुखद् हुन सक्दैन ।
राजनीतिक मात्र हैन, आर्थिक–सामाजिक–सांस्कृतिक रूपमा यी दुई मुलुकबीच बहुआयामिक सम्बन्ध हुनाले यसको स्तर, आयतन दुवैलाई विशिष्ट रूपले हेरिनुपर्दछ । आफ्नै घरमा भएको छलफलमा पनि यो दृष्टिकोण राख्ने अघिल्ला पुस्ताका व्यक्तिहरू भारतसँग हरहालतमा राम्रो सम्बन्ध बनाउनुपर्ने तर्क राख्छन् ।
मधेश आन्दोलनले लिएको बाटो
मधेश आन्दोलन एक दिनमा सृजना भएको हैन । यसको लामो पृष्ठभूमि छ । राणाशासन छँदा अरू भाग दबिए झैं मधेश पनि अपवाद बन्ने कुरा आएन ।
राणाशासनको समाप्तिमा मधेश/तराईको भूभाग पहिलो पंक्तिमा किन पर्‍यो भने राणाशासन विरुद्धको क्रान्ति भारतमा पढे–लेखेका व्यक्तिहरूको सशक्त संगठनको कारण हुनसकेको थियो र क्रान्तिको उद्घोष नै मधेश/तराईका सीमावर्ती भारतीय क्षेत्रहरूमा बसेर नेपालीले गरेका थिए ।
नेपाली कांग्रेसले क्रान्तिको विगुल नै वैरगनिया कन्फ्रेन्सबाट फुकेको हो । त्यसअघि विराटनगरको जुटमिल हडताल आदि पनि स्मरणीय हुन आउँछ । त्यसैले मधेशका मानिस नयाँ जागरणमा सामेल हुने पहिलो अधिकारी बने ।
२००७ सालपछि मधेशी पहिचानलाई संगठित गर्ने प्रयत्न वेदानन्द झको तराई कांग्रेस पार्टीले गर्न खोज्यो । २०१५ सालको चुनावमा भएको पराजय र १ पुस २०१७ पछिको राजनीतिक प्रणालीमा वेदानन्द झले आफूलाई सुम्पेपछि मधेशकेन्द्रित राजनीति सुस्तायो ।
पंचायतका पछिल्ला दिनमा नेपाल सद्भावना परिषद्को माध्यमबाट मधेशी पहिचानलाई पुनर्जीवन दिने प्रयत्न गजेन्द्रनारायण सिंहबाट भयो । मधेशी राजनीतिलाई आजको ठाउँमा पुयाउने श्रेय गजेन्द्रनारायण सिंहलाई नै जान्छ । २०६२–६३ मा आइपुग्दा मधेशी राजनीतिले एउटा सशक्त स्वरुप ग्रहण गर्‍यो । मधेशमा आजको आन्दोलन पनि त्यसकै जगमा चलाइएको छ ।
मधेश आन्दोलनले २०६२–६३ मा नेपालमा संघीयता स्थापित गरेको हो । यसको माग गजेन्द्रनारायण स्वयंले गरेका हुन्– तर त्यो सिद्धान्तमै सीमित रह्यो । पहिलो संविधानसभा भंग हुनुपर्नाको कारण पनि यही संघीयताको मुद्दा थियो ।
स्मरणीय छ, पहिलो संविधानसभा भंग हुनु भन्दा बाह्र दिन पहिला अर्थात् २ जेठ २०६८ मा भएको बालुवाटारको सम्झैता (११ प्रदेशसहितको) मधेशकेन्द्रित दलहरूले अस्वीकार गरेकै कारण संविधान बन्न सकेन । त्यसमा केही प्रदेश उत्तर–दक्षिण बनाउने प्रावधानमा उनीहरूको आपत्ति रह्यो ।
दोस्रो संविधानसभामा आइपुग्दा निर्वाचन परिणाम मधेशकेन्द्रित दल र माओवादीले सोचेभन्दा धेरै फरक भएर आयो । यसपटक पनि संविधान बनाउने/नबनाउने बीचको बिन्दु फेरि राज्यको पुरर्संरचना नै बन्यो । संघीयताको सीमाङ्कनलाई आयोगमार्फत टुंग्याउने गरी संविधान निर्माण गर्न लाग्दा मधेशकेन्द्रित दलहरूकै संघीयता खोसिने आशंकाबीच सीमाङ्कनसहित प्रदेश बनाउने निधो भएको हो ।
अन्तिममा सीमाङ्कनसहितको सात प्रदेश बन्यो– तर त्यसमा पनि मधेशकेन्द्रित दलले चित्त बुझउन सकेनन् । अहिले पनि मधेशकेन्द्रित दलहरू मधेश/तराईका भूभागलाई पहाडसँग जोड्न नहुने अडानमा हुनुहुन्छ । त्यही नहुँदा मधेश/थरूहट आन्दोलन जारी छ ।
मधेश आन्दोलन र नाकाबन्दी
संविधानसभामा प्रचण्ड बहुमतले संविधान पारित भएपछि मधेशकेन्द्रित दलहरूले संविधानलाई अस्वीकृत मात्र गरेनन् बरु मधेशका सबै नाका बन्द गर्ने घोषणा गरे । यसलाई सफल तुल्याउन दशगजामा धर्ना दिएर रक्सौल नाकालाई बन्द गराइएको छ । वेला वेलामा दशगजामै बसेर अन्य नाकामा पनि धर्ना दिइएको छ– तर त्यहाँ त्यति सशक्त अवरोध छैन ।
राजधानीसँग प्रत्यक्ष सरोकार राख्ने र झण्डै सत्तरी प्रतिशत व्यापार हुने भएकाले वीरगञ्ज–रक्सौल नाका बन्द गराउँदा काठमाडौं झुक्ने अनुमान मधेशकेन्द्रित दलहरूको हो– जुन वास्तविकताको नजिक छ ।
यसले नेपालको समग्र अर्थतन्त्र, सामाजिकलगायत क्षेत्रलाई नराम्रोसँग धक्का दिइसकेको छ । यो नाकाबन्दीकै कारण मधेशी राजनीतिलाई कति लाभ होला– त्यो त भविष्यले देखाउँछ । तर यही कारण मधेशको मुद्दाप्रति झुकाव राख्ने पहाडे जनमत भने सीमान्तकृत हुन पुगेको छ– यो भने सत्य हो ।
नाकाबन्दीकै कारण पूर्व–पश्चिममा फैलिएको मधेशको भागलाई एक, दुई, तीन प्रदेशमा विभाजन गर्दा केही फरक नपर्ने तर्क गर्नेहरू पनि झस्किएका छन् । राज्य पुनर्संरचना नहुँदै मधेशीहरूले नाकाबन्दी गर्न सक्छन् भने प्रदेशको बनौट र संरचना पूर्व–पश्चिम मात्रै हुँदा भविष्यमा यस्तै नाकाबन्दीमार्फत ‘ब्ल्याकमेल’ गर्न सक्छन् भन्ने तर्क पहाडी भूभागमा सजिलै बिक्री भइरहेको छ । यसैकारण पहाडे मनोदशा यतिवेला सबै प्रदेश भारतसँग जोडिएको हेर्न चाहने भएको छ ।
हुन पनि सात प्रदेश नै यतिवेला भारतसँग जोडिएको स्थिति छ । यो स्थितिमा परिवर्तन ल्याउन रूपान्तरित संसद् तयार छ भन्ने लाग्दैन । संवादबाट केही परिवर्तन हुन सक्छ– तर उत्तर–दक्षिण नै नजोडियोस् भन्ने मधेशी माग पूरा हुने कुनै लक्षण छैन ।यसको अर्को पाटोमा पनि बहस हुन जरूरी छ ।
संघीयतामा गइसकेपछि मालसामान र सेवाको आवतजावतमा कुनै रोक नहुने ग्यारेन्टी नभएमा संघीयता नचल्ने मात्र हैन कि धरासायी नै हुन्छ । मधेशकेन्द्रित दल र नेताहरूले आन्दोलनलाई नाकाबन्दीसँग जोड्दा यो कुरामा ख्याल पुर्‍याएको देखिएन ।
संघीयता कार्यान्वयन हुनु अघिबाटै भएको नाकाबन्दीको प्रयासले संघीयता माथि नै प्रश्नचिह्न लागेको छ– जसलाई अराजनीतिक ठानिएको नेपाल उद्योग वाणिज्य संघको नेतृत्व तहबाट सबैभन्दा पहिले प्रहार भएको छ ।
मधेश आन्दोलनले उठाएका अन्य कुराहरू समावेशी, नागरिकता, प्रतिनिधित्वको सवालमा भने छलफल हुनसक्ने मात्र हैन– उपयुक्त निर्णय लिन सकिन्छ । संविधानमा संशोधन समेत हुन सक्छ ।
नाकाबन्दीको आयाम
मधेशी दलहरूको कारण नेपालमा नाकाबन्दी भएको हो, यसमा भारतको संलग्नता छैन भन्ने भारत सरकारको दृष्टिकोण र भारतीय राजदूतावासको लगातारको ‘प्रोपोगाण्डा’ लाई नेपाली र विदेशी कसैले पनि स्वीकारेका छैनन् ।
त्यसैले भारतबाहेक संयुक्त राष्ट्रसंघ, अन्य मित्रराष्ट्रहरू सबैले नाकाबन्दी खुल्नुपर्ने, खोल्नुपर्ने कुरामा जोड दिइरहेका छन् । हुन सक्छ, भारतले नेपालसँगको लामो यात्रामा यो कालखण्डमा जे भए पनि रेकर्डमा आफ्ना तर्फबाट नाकाबन्दी नगरेको देखाउन चाहन्छ । यसैका लागि पनि रक्सौल बाहेकका पूर्व–पश्चिमका नाकाबाट नियन्त्रित रूपमा सामान छोड्ने गरेको छ ।
नेपालको इन्धनको सबै आपूर्ति भारतीय सरकारको नियन्त्रणमा रहेको भारतीय तेल निगमले मात्र गर्दछ । इन्धनकै आपूर्तिमा नियन्त्रण गरेर (त्यसमा पनि न्यूनतम ग्याँसका बुलेट पठाएर) नेपाललाई भारतले फ्याक् फ्याक् पारेको छ ।
अहिले जे–जति सवारी साधन चलेका छन्– तिनमा खुला सीमानाको फाइदा उठाई तस्करले ल्याएका इन्धनको हिस्सा ठूलो छ भन्न हिच्किचाउनु पर्दैन ।
यसपटक नाकाबन्दीको कारण ऊर्जा क्षेत्रमा भारतको एकाधिकार समाप्त भएको छ । २०१८ सालमा झण्डै यस्तै परिवेशमा त्यसवेलाको सत्ताले सम्झैता गरी कोदारी राजमार्ग निर्माण गरेको थियो । जसको कारण उत्तरी नाकाबाट व्यवसाय गर्ने बाटो खुल्यो र अन्ततः यो नेपाल चीनको सम्बन्धमा कोसेढुंगा सावित भयो ।
ढिलोचाँडो मधेशको आन्दोलन पनि टुंगोमा पुग्नेछ, भारत नियन्त्रित नाकाबन्दी पनि सहज हुनेछ । तर, ऊर्जा क्षेत्रमा नेपाल र चीनबीच भएको सम्झैता कोदारी राजमार्ग सरहकै कोसेढुंगा सावित हुनेछ भविष्यका लागि, यसमा शंका छैन । केही विशिष्ट भारतीयहरूले भनेको यो कुरा सत्य हो कि भारतीय वर्तमान नाकाबन्दीको नीतिले नेपाललाई केही हदसम्म चीनतर्फ धकेलेकै हो ।
यो भनिरहन परेन कि संविधान भारतको इच्छा विरुद्ध जारी भयो । संविधान जारी हुञ्जेल मिलेर बसेका राजनीतिक दलहरूमध्ये नेपाली कांग्रेसले गठबन्धनबाट बाहिरिने निर्णय मात्र गरेन बरु आन्दोलनरत मधेशी दलहरूको सहयोगमा रातारात आफ्नै सभापतिलाई प्रधानमन्त्रीको उम्मेदवार बनायो ।
संसद्बाट निर्वाचन परिणाम आउनासाथ भारतीय प्रधानमन्त्रीको बधाई एवं भारत भ्रमणको निम्तो पाएका केपी ओलीको हौसला नाकाबन्दीकै कारण केही दिनमै शिथिल हुनपुग्यो ।
सरकार बनाएको महीना दिन नबित्दै भारतसँग जोरी खोज्ने अभिव्यक्ति/उखान टुक्काले वातावरणमा भएको चिसोपनको मात्राको जानकारी आम नागरिकले पाए । उता महत्वपूर्ण पद सम्हाल्ने उपप्रधानमन्त्रीहरूको अनियन्त्रित भारत विरोधी बोलीले पनि दुई मुलुकबीचको सम्बन्धलाई झन् अप्ठेरोमा पार्दै लग्यो ।
यसैबीच सरकारले इन्धनलगायतका आपूर्तिका लागि अन्य विकल्पमा आँखा घुमायो । कठिनाइ परेको अवस्थामा नेपालको माग बमोजिम सहयोग गर्ने इच्छा चीनले देखाउँदा भारत नेपालसँग ‘चाइना कार्ड’ देखाउने भनेर झन् रुष्ट बनेको छ । समग्रमा आजको नेपाल सरकार र भारत सरकारबीचको दूरी काफी बढेको छ ।
भारतीय आरोप र नेपालको ‘चाइना कार्ड’
भारतले नेपाल माथि लगाउँदै आएको आरोप हो– नेपालको सत्ताले ‘चाइना कार्ड’ देखाएर आफ्नो राजनीतिक अभीष्ट पूरा गर्छ । यो बुझन सकिने कुरा हो कि नेपाली सत्ता आफू जोगिन चाइना कार्ड देखाउन उत्सुक होला । तर यो बुझन नसकिने कुरो भयो कि नेपालले चाहँदैमा चीनले आफू नेपालको कार्ड बन्न रुचाउला ?
चीन आफैं शक्ति राष्ट्र बन्ने ध्याउन्नमा छ । चीन आफ्ना छिमेकीहरूबीच सम्पर्क बढाउनका लागि ‘रेशम मार्ग’ (सिल्क रोड) खोल्ने तयारीमा छ । त्यसैले चीनले दक्षिण एशियामा प्रवेशका लागि अति दुर्गम मानिएको तिब्बतमा रेल मात्र ल्याएन, यसको विस्तारमा पनि जुटेको छ ।
बढीमा चार वर्षभित्र सिगात्सेबाट नेपालको केरुङ नाकामा रेल ल्याउने लक्ष्य चीनको छ । त्यसपछि पनि पश्चिमतर्फ त्यो रेलको विस्तार गर्ने सोच चीनको रहेको जानकारीमा आएको छ । के भारतले नाकाबन्दी गर्ने संभावना देखेर चीनले केरुङमा रेल ल्याउन लागेको हो ? पक्कै हैन ।
गएको साता चीनको ग्लोबल टाइम्स पत्रिकाको सम्पादकीयमा चीन भारतसँग रेल र सडक सञ्जालमार्फत जोडिन चाहन्छ भन्ने स्पष्ट उल्लेख गरेको छ । यस्तै चीनले भारतसँग नेपाललाई पनि साथै लिएर हिंड्ने प्रस्ताव गरेको खबर यसअघि नै आइसकेको छ ।
हामीले बिर्सन हुँदैन– नेपाल (अझ काठमाडौं र वरिपरिका जिल्ला) भारत–तिब्बत व्यापारको पारवहन बिन्दुको रूपमा रहेको देश हो । काठमाडौं सभ्यताको विकासको आर्थिक आधार यही थियो ।
पछिल्लो पटक तिब्बत र नेपालबीच असमझदारी बढेपछि ब्रिटिश इन्डिया र तिब्बतबीच सम्झैता भई सिक्किमको नाकामार्फत व्यापार खुलेको हो । यसै परिप्रेक्ष्यमा केरुङसम्मको रेल विस्तारलाई हेर्नुपर्ने हुन्छ । आज नभए भोलि भारत र चीन बीचको रेल/सडक विस्तार हुँदा नेपाल पुल बन्न सक्ने अवधारणा त्यसै पलाएको हैन ।
तिब्बतमा भएको तीव्र विकासका कारण चीन निकट भविष्यमै तिब्बतमा उत्पादित ऊर्जा दक्षिण एशियामा बिक्री गर्न लालायित देखिन्छ । त्यसैले ऊर्जा सञ्जालमा नेपाललाई चीनले समावेश गरेको मात्र छैन कि उसको लक्ष्य भारत समेतलाई त्यसमा सामेल गराउनु रहेको छ ।
झण्डै ७१ अर्ब डलरको आपसी व्यापारलाई दुगुना–चौगुना गराउन &#236