
﻿हृदयेश त्रिपाठी
वरिष्ठ उपाध्यक्ष, तराई मधेस लोकतान्त्रिक पार्टी

कुराकानी

चार दलीय वार्तामा कुन कुन विषयमा सहमति र कुनकुनमा विमति छ ?

संघीयताबाहेक अन्य तीन विवादित विषयमा हामी धेरै नजिक छौं । संघीयतामा कांग्रेस र एमाले ७ प्रदेशको खाकामा अडिग छन् भने हामी मधेसी र माओवादी पनि १० प्रदेशको मोडेलबाट पछि हटेका छैनौं ।

शासकीय स्वरुपको विवादमा कसरी सहमति नजिक हुनुहुन्छ तपाईंहरु ?

संसदबाट निर्वाचित प्रधानमन्त्री र संसद्का साथै प्रादेशीय सभाका सदस्यहरुबाट निर्वाचित राष्ट्रपति तथा उपराष्ट्रपतिको व्यवस्था गर्र्ने विषयमा हामी लगभग सहमत छौं । जसअनुसार राष्ट्रपति र प्रधानमन्त्रीबीच अधिकार बाँडफाँड गरिनेछ । यस्तै, उपराष्ट्रपतिलाई माथिल्लो सभाको अध्यक्षता गर्न अधिकार दिइने छ ।

के मिश्रित निर्वाचन प्रणालीमा कुरा मिल्न खोजिरहेको हो ?

हाम्रो अडान त समानुपातिक निर्वाचन प्रणाली नै हो । तर मिश्रित निर्वाचन प्रणालीमा सहमति होस् भन्ने हामी चाहन्छौं र यसमा कांग्रेस र एमाले पनि पछिल्लो समय सैद्धान्तिक रुपमा सहमत देखिएका छन् । तर समानुपातिक र प्रत्यक्षको अनुपात के हुने भन्नेमा कुरा मिलिरहेको छैन । हामी कम्तीमा ५०& ५० प्रतिशतको अनुपात हुनुपर्ने भनिरहेका छौं भने कांग्रेस र एमालेले प्रत्यक्ष ७० र समानुपातिक ३० प्रतिशत हुनुपर्ने अडानमा छन् ।

कस्तो किसिमको न्यायपालिकाको स्वरुपमा सहमति हुन खोज्दैछ ? के उनीहरु संवैधानिक अदालत मान्न तयार भए ?

१० वर्षसम्म संवैधानिक अदालत राख्ने विषयमा कांग्रेस र एमाले सहमत भएका छन् । यस्तै, तीन तहको संघीय अदालत निर्माण गर्ने कुरामा पनि हामी लगभग सहमति नजिक पुगेका छौं । जसअनुसार जिल्ला अदालत, प्रादेशिक अदालत र संघीय अदालत राख्ने व्यवस्था गरिनेछ ।

संघीय खाकामा सहमति हुन कहाँ कहाँ जटिलता देखिएको छ ?

मुख्य विवाद मधेसका ६ जिल्लामा गएर अड्किएको छ । कांग्रेस र एमालेका नेताहरुले ती जिल्लाबारे छिनोफानो गर्न तीनवटा विकल्प ल्याएका छन् । पहिलो, उनीहरुको ७ प्रदेशीय खाकाअनुसारै ६ वटै जिल्लालाई पहाडका प्रदेशमा मिलाउने । दोस्रो, ती जिल्लाको विवाद पछि मिलाउने गरी संघीय आयोग गठन गर्ने र तेस्रो, ६ वटै जिल्लालाई केन्द्र शासित बनाउने ।

हामीले तीनवटै विकल्पलाई खारेज गरेका छौं । राज्य पुनर्संरचनासम्बन्धी उच्च स्तरीय आयोगले दिएको सुझावअनुसार देश र मधेसमा प्रदेश निर्माण तथा जिल्लाहरुको अवस्थिति निर्धारण हुनुपर्ने अडानमा छौं ।

प्रदेश संख्याको विवाद कति साँघुरिएको छ ?

कांग्रेस र एमाले ७ प्रदेशको पुरानै अडानमा छन् भने हामीले पनि आयोगको १० प्रदेशको खाकालाई बटमलाइनको रुपमा राखेका छौं । हामीले ६ प्रदेशको खाकालाई पनि अगाडि सारेका छौं । जसअनुसार मधेसमा दुई प्रदेश हुने र पहाडमा दुई पहिचानलाई जाडेर एउटा प्रदेश बनाउने । तर यस किसिमको प्रावधानअनुसार प्रदेशको नामाङ्नका लागि जातीय पहिचानलाई प्रमुख शर्तको रुपमा राखेका छौं । जसअनुसार पहाडमा किरात लिम्बु, नेवा ताम्सालिङ, तमु मगरात तथा खप्तड कर्णाली प्रदेश हुन जान्छ ।

माघ ६ गतेको नेपाल बन्द के फिर्ता लिइएको हो ?

हैन, फिर्ता लिएका छैनौं । सहमति भयो र हामीले बन्द फिर्ता लियौं भन्ने अफवाह आज बिहानैदेखि सञ्चारमाध्यमहरुले फैलाइरहेका छन् । यो सरासर गलत हो । सहमतिमा संविधान जारी नभएसम्म हामीले आन्दोलनका सम्पूर्ण कार्यक्रम जारी राख्नेछौं ।
