
﻿प्रश्न  मधेशी र जनजातिदलहरुसंग यहाँहरुले मोर्चा गठन गर्नु भएको छ । पहिलो संविधान सभा पनि यस्तै मोर्चा र ध्रुबीकरणले विफल भएको निष्कर्ष छ । कतै यो संविधान सभा पनि विफल हुने संकेतहरुत होईन ?
उत्तर  यो चै त्यस्तो संकेत होईन बरु संविधान समय मै निर्माण गर्ने उदेश्यको लागि यो मोर्चा निर्माण गरिएको कारणले गर्दा बरु संविधान बनाउन यसले मद्दत नै गर्छ । 
प्रश्न  मद्दत गर्छ त भन्नु भो तर यिनै विवादको कारण ध्रुवीकरण बढ्दै जाँदा संविधान नबन्ने खतरा बढ्छ नि हैन र ?
उत्तर  होईन हामी सबै राजनीतिक पार्टीहरुले नेपाली जनताको भावना र अहिले सम्म हामीले गरेको सहमति, सम्झौताहरुलाई पालना गर्ने हो भने त्यस प्रकारको स्थिति आउँदैन । अब हाम्रो भनाई के हो भने संविधान सभा भित्रको छलफल, बहस र प्रयत्नलाई हामीले मुख्य बनाउनु पर्छ । त्यहाँ पनि हामीले संविधान निर्माणको लागि क्रियाशील हुनपर्छ र हाम्रो दुईटा सोच पनि संगसंगै राखेका छौं एउटा आम जनता र संविधान सभा भित्रका शक्तिहरुले पनि जनताका उपलब्धिहरुलाई संस्थागत गर्नका लागि दवावको कार्यक्रम पनि जारी राख्नु पर्दछ । संविधान सभा बाहिर पनि त्यसप्रकारको भूमिका अगाडि बढाउनु पर्दछ । यसलाई नकारात्मक लिनु हुदैन  । हाम्रो मोर्चा वा सबै दलहरुलाई यो अन्तिम अवसर हो । यसलाई गुम्न दिनु हुदैन भन्ने हामी सबैको छ । 
प्रश्न  दोस्रो संविधान सभाले पहिचानको मुद्दा उठाउने दलहरुलाई कम मत दिएको हो नि र यहाँहरु कै कतिपय नेताहरु पहिचानको मुद्दाको कारण पार्टी पछिप& यो भन्दै गर्दा फेरि यही कुरा उठाउदा विवाद चर्केर जाने देख्नु हुन्न ?

उत्तर  कुरा त्यस्तो होईन सधै सहमति कै रुपमा पहिचान र सामथ्र्यको आधारमा नेपालमा संघीय संरचना निर्माण गरिनु पर्छ । प्रदेशहरु निर्माण गरिनु पर्छ भनेर निष्कर्ष निकालिसकेका छौ । राज्य पुनर्संरचना आयोगको प्रतिवेदनमा त्यो स्पष्ट उल्लेख छ । सबै पार्टीहरुले त्यसलाई स्वीकार गरेको छ । त्यसमा कसैको मतभेत छैन । यो कुरा पनि बुझन जरुरी छ । संघीयता कसैको खल्तीबाट दिएको हैन यो संघर्षबाट प्राप्त गरेको उपलब्धि हो । सबै जाति जनजाति, मधेशे, मुस्लीम पिछडा वर्गको अधिकार भएकोले यो कुराको सम्वोधन हुनु पर्छ ।

प्रश्न  अहिले तपाईहरु एकातिर दक्षिणपंथी दलहरुसंग मोर्चावन्दी गर्दै हुनुहुन्छ भने अर्को तर्फ माओवादीहरुसंग मोर्चा गर्दै हुनुहुन्छ यो दुईवटा नाउमा खुट्टा राखे जस्तो एमाओवादीको भएन र ? 

उत्तर  त्यस्तो पटकै होईन हामी अहिले न दक्षिणपंथी न उग्रपंथी न वामपंथी त्यो आधारमा हामीले मोर्चा बनाएका छैनौ । एउटा मोर्चा संविधान भित्रको शक्तिहरुसंग गरेका छौं जो अहिले सरकारमा छैन । अर्को जो संग एजेण्डा मिल्छ उनीहरुसंग एजेण्डाको आधारमा मोर्चावन्दी गरिएको हो । यो दक्षिणपंथी मोर्चा होइन हाम्रो थुप्रै वैचारिक र राजनीतिक मतभेतहरु छन् तर संविधान बनाउन सकियोस् भनेर संविधान सभा भित्र त्यो मोर्चा गरिएको हो । अब संविधान सभा बाहिरको मोर्चा नेकपा माओवादी लगाएत अन्य माओवादीहरुसंग गरेका छौं । उनीहरु अहिलेको उपलब्धिहरु नुगुमोस् त्यो संविधान सभाबाट संस्थागत होस् भन्नेमा सहमत हुनुहुन्छ । उहाँहरु संविधान सभाभित्र हुनुहुन्न र यो संविधान सभाले हामीले भनेको संविधान बनाउदैन भन्नु हुन्छ । त्यसकारणले उनीहरुलाई पनि यो संविधान सभाको अपनोत्व जगाउनको निम्ति र कस्तो संविधान बनाउने भन्ने बारेमा छलफल गर्न बनाएको यो मोर्चा हो । संविधान सभा बाहिर रहेका दलहरुलाई पनि कुनैन कुनै रुपबाट समावेस गराउनु पर्छ भन्ने कुरामा हामी जोड दिन चाहान्छौं । हामी त्यस्तो अवस्था चाहादैनौं कि संविधान घोषणाभएको दिन पचहत्तर जिल्ल मै शान्ति प्रक्रियाको मुख्य शक्तिले संविधान च्यातोस् वा जलावोस् त्यसैले उनीहरुको पनि अपनोत्व कायम हुने खालको संविधान निर्माण गर्न सहमतिमा ल्याउन यो हाम्रो अर्को प्रयास हो ।
