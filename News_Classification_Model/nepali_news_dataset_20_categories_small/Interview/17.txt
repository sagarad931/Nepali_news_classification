
﻿अशोक राई

अध्यक्ष, संघीय समाजवादी पार्टी, नेपाल

सहमतिनजिक पुगेको भनिएको संविधान निर्माण प्रक्रिया भाँडिएपछि अहिले देश दुई ध्रुवमा विभाजित भएको देखिन्छ । खासमा वार्ता कसरी भाँडिएको हो ?

खासमा अहिले प्रतिगमनकारी यथास्थितिवादी र अग्रगामी परिवर्तनकामी क्रान्तिकारी सोच भएका नेता, पार्टी र शक्तिबीच भएको तानातानी भइरहेको छ ।
यसैकारणले अहिले गतिरोध उत्पन्न भएको हो ।

अन्तरिम संविधानको प्रस्तावनामा जे उल्लेख गरिएको छ, त्यसलाई संस्थागत गर्नु यो संविधानसभाको काम हो । प्रस्तावनामा २००७ सालदेखि यता भएका आन्दोलन, युद्ध, क्रान्तिको भावनालाई संस्थागत गर्नेगरी संविधान बनाउने भनिएको छ । अन्तरिम संविधानमा मधेशी जनताको भावनाअनुसार मधेश प्रदेश बनाउने, आदिवासी जनजातिहरुको स्वायत्तताको चाहनालाई ध्यानमा राखी राज्यको अग्रगामी पुर्नसंरचना गर्ने भनिएको छ । तर कांग्रेस एमालेलगायतले राजनीतिक सहमति तथा संवाद समितिमार्फत् संविधानसभामा पेश गरेको ९ बुँदे प्रस्तावमा यी जनआकांक्षाहरुलाई सम्बोधन नगर्ने मात्र होइन, संस्थागत नगर्ने मात्र होइन, मुलुकलाई २०४७ सालभन्दा पनि पछाडि धकेल्ने दुस्प्रयास गरेका छन् ।

त्यस्तो के प्रस्ताव गरेका छन् र ?

उहाँहरुले विशेषतः राज्यको पुनःसंरचनाको सवालमा पञ्चायतको ७५ जिल्ला यथावत रहने गरी १४ अञ्चललाई ७ अञ्चलमा झार्ने प्रस्ताव गर्नुभएको छ । यसअघि दुईदुईपटक अभ्यास भइसकेको मिश्रित निर्वाचन प्रणाली जसमा ६० प्रतिशत समानुपातिक र ४० प्रतिशत प्रत्यक्ष निर्वाचित हुने व्यवस्था थियो, त्यसलाई उल्ट्याएर तल्लो सदन पूरै प्रत्यक्ष निर्वाचन प्रणालीमा जाने भन्नुभएको छ । यो प्रतिगामी कदम हो । वार्तामा बस्दा उहाँहरुले मिश्रित निर्वाचन प्रणाली स्वीकार गर्ने त भन्नुभयो तर समानुपातिकमा २० र प्रत्यक्षमा ८० प्रतिशत हुनुपर्छ भन्नुभयो । त्यो २० प्रतिशतमा पनि दलित, आदिवासी जनजाति र मधेशीभित्रका अति सिमान्तीकृत समुदायलाई मात्र राख्ने भन्नुभयो । न्यायपालिका र शासकीय स्वरुपमा पनि उहाँहरु पछाडि फर्किने गरी आउनुभएको छ । विगतका आन्दोलन, सम्झौता र मुख्यतः उत्पीडित समुदाय तथा श्रमजिवी वर्गको आकांक्षालाई उल्टाउने गरी उहाँहरुको प्रस्ताव आएको छ । यसकारण गतिरोध उत्पन्न भएको हो । 

यति हुँदाहुँदै पनि हामी वार्तामा बसिरहेका थियौं । तर कस्तो विडम्बना भने हामी चाहिँ वार्तामा बसेर समाधान गर्न चाहने, सत्ता पक्ष चाहिँ वार्तामै बस्न नचाहने ! जबकि अन्तरिम संविधानमा सहमति गरेर संविधान निर्माणको वातावरण बनाउने जिम्मेवारी सरकारको हो भनिएको छ । जसले वार्ताको वातावरण बनाउनुपर्ने ऊ चाहिँ वार्तामै बस्दैनौं भन्ने नेपाली राजनीतिमा एउटा नयाँखालको वातावरण देखियो ।

वार्तामा तपाईंहरुको खास मुद्दा चाहिँ के हो ?

हामीले राज्य पुनःसंरचनाका लागि १० प्रदेशको प्रस्ताव गरका छौं । निर्वाचन प्रणालीमा सकेसम्म सबै समानुपातिक नत्र अहिले अपनाइसकिएको ६०& ४० को मिश्रित निर्वाचन प्रणाली अपनाऊँ । न्याय प्रणालीमा पनि संवैधानिक अदालत राख्ने गरी जाऊँ, शासकीय स्वरुपमा राष्ट्रपति र प्रधानमन्त्रीमा अधिकार बाँडफाँड गर्नेगरी जाऊँ भनेका छौं । त्यसबाहेक महिलाहरुको लागि ज्यादै संवेदनशील विषय बनेको आमाको नामबाट पनि नागरिकता पाउनुपर्ने, समानुपातिक कोटामा मजदुर किसान वा विपन्न वर्गको पनि हिस्सा हुनुपर्ने र अल्पसंख्यक समुदायको पनि पहिचान झल्किने गरी स्वायत्त क्षेत्र, विशेष क्षेत्र, संरक्षित क्षेत्रहरुको व्यवस्था गर्नुपर्ने कुरा राखेका छौं ।

संविधानसभामा तपाईंहरुको शक्ति कमजोर छ । यस्तो अवस्थामा तपाईंहरुले भनेको सबै कुरा कसरी सत्ता पक्षले स्वीकार गर्ने त ?

हाम्रा वार्ताकारहरुले धेरै लचकता अपनाउनुभएको थियो । कतिसम्म भने निर्वाचन प्रणालीमा मिश्रित गर्ने, अनुपात पछि मिलाउने, शासकीय स्वरुपमा पनि फरक मत राखेर जाने तर संविधान निर्माणमा व्यावधान नगर्ने भनियो । संघीयतामा पनि  किरात लिम्बुवान ,  नेवा ताम्सालिङ  जस्ता बहुपहिचानको ६ प्रदेश बनाउने वा १० प्रदेशको सट्टामा ९ प्रदेश बनाएर प्रदेशसभालाई राख्न दिने गरी जाऊँ समेत भन्नुभयो । यद्यपि ६ प्रदेशमा हाम्रो पार्टीको असहमति रहेको थियो । हदैसम्म लचिलो बन्न यो कुरा स्वीकार गरिएको थियो । तर सत्ता पक्ष यो कुनै पनि विषय मान्न तयार भएन ।

कांग्रेसले भीमबहादुर तामाङले दिनुभएको रिपोर्टको आधारमा  पहिचान पनि भेटिने, जातीय द्वन्द्व पनि मेटिने  नारामा भोट पाएको हो । एमालेले  बहुपहिचानसहितको संघीयता  भनेर मत लिएको थियो । तर अहिले हामीले पाएको मत पहिचानको विरोधमा भनेर गलत व्याख्या गरिरहेका छन् ।

उहाँहरु निर्वाचन प्रणाली मिश्रित राख्ने, न्याप्रणालीमा कुरा मिलिहाल्यो, शासकीय स्वरुप पनि मिल्यो यतिलाई प्रस्ताव समितिमा पठाइहालौं, राज्यको पुनःसंरचनाबारे पछि छलफल गरौंला भनेर झेली कुरा गर्नुभयो । आफ्नो स्वार्थ पूरा हुने कुरा चाहिँ राखिहाल्ने, अर्को पक्षको सम्बोधन वा खासमा जनताको पक्षमा भएका कुरा चाहिँ थाती राखेर जाने उहाँको कुरा देखियो । हाम्रो मोर्चाले यो गैरजिम्मेवार कुरा हो भन्दै चारवटै कुरा मिलाएर जानुपर्छ भन्यौं ।

आमजनता आन्दोलनबाट वाक्क भइसकेका छन् । अब त समृद्धितिर जानुपर्ने हो । यस्तो स्थितिमा तपाईंहरुको आन्दोलन कसरी उठ्ला र ?

आन्दोलन रहरले गर्ने चीज होइन । हिजो पनि राजा ज्ञानेन्द्रले सत्ता हातमा लिएपछि विरोधमा हामी प्रत्येक दिन रत्नपार्कमा थोरै संख्यामा जम्मा हुन्थ्यौं । हामीलाई प्रहरीले पक्रिन्थ्यो, लान्थ्यो, छोड्थ्यो । जनता चुपचाप थिए । तर आन्दोलन हाम्रो बाध्यता थियो ।

जनता जहिले पनि शान्तिप्रिय हुन्छ । जनता सधैं देश निर्माणको काममा लागौं, विकासको काममा लागौं भन्ने चाहन्छ । तर, राजनीतिले कुन दिशा लिइरहेको छ, त्यसलाई कसरी ठीक ठाउँमा ल्याउने भन्ने चाहिँ राजनीतिज्ञले हो । त्यो निक्र्यौल गरेरै हामीले आन्दोलनको घोषणा गरेका छौं । यो शान्तिपूर्ण आन्दोलनको सुनुवाइ भएन भने दीर्घकालीन रुपमा मुलुक नराम्ररी द्वन्द्वमा फस्नेछ ।

त्यसबेला त गाउँमा माओवादी थियो, शहरमा सात दल थियो । अहिले त स्थिति त्यस्तो छैन । अनि कसरी होला परिणाममुखी आन्दोलन ?

अहिले हामीले उठाएका मुद्दा न्यायका मुद्दा हुन् । न्यायको पक्षमा उभिने जनताको अनुपात ९५ प्रतिशत छन् । तिनै ९५ प्रतिशत जनतालाई हामीले आन्दोलनमा उतार्ने हो । आदिवासी जनजातिहरु ३७.८ प्रतिशत छन् । खसहरु खसानको लागि आन्दोलित हुने स्थिति छ । मधेशी, मुस्लिम अनि यो समाजले अत्यन्त अमानवीय व्यवहार गरेको शिल्पी (दलित) समुदाय छन् । महिला, मजदुर र किसानको हकअधिकार स्थापित गर्ने आन्दोलनमा छौं हामी ।

जनसंख्याको गणित त तपाईंले भनेको सही होला तर त्यही समुदायले भोट त तपाईंहरुलाई दिएनन् । अनि त्यही समुदाय कसरी आउँछ आन्दोलनमा ?

यसमा दुईवटा कुरा छ । पहिलो कुरा, कांग्रेस एमालेले पहिचान दिँदैनौं भनेर मत लिएका होइनन् । कांग्रेसले भीमबहादुर तामाङले दिनुभएको रिपोर्टको आधारमा  पहिचान पनि भेटिने, जातीय द्वन्द्व पनि मेटिने  नारामा भोट पाएको हो । एमालेले  बहुपहिचानसहितको संघीयता  भनेर मत लिएको थियो । चुनावी घोषणपत्रमा त्यही छ । तर ती पार्टीहरुले हामीले पाएको मत पहिचानको विरोधमा भनेर गलत व्याख्या गरिरहेका छन् ।

जहाँसम्म निर्वाचन जितेर आएकाहरुले समुदायको पक्षमा बोलिरहेका छैनन् भन्ने जो कुरा छ, कांग्रेस एमालेले  फेअर गेम  खेल्ने हो भने आफ्ना सभासद्हरुलाई धम्क्याउन छाड्नुपर्छ । स्पष्टीकरण माग्न छाड्नुपर्छ । उनीहरुले आफ्नो विवेकले देखेको निर्णय गर्ने छुट दिनुपर्छ । त्यो दिने हिम्मत छ उनीहरुसँग ? छैन । एमाले कांग्रेसले आफ्नो समुदायको हकहितको लागि काम गर्ने संघसंस्थाको निमन्त्रणा मान्न कार्यक्रममा जाँदा पनि किन गइस् भन्दै स्पष्टीकरण सोधिरहेका छन् ।

कांग्रेस र एमालेले फेअर गेम खेल्ने हो भने आफ्ना सभासद्हरुलाई धम्क्याउन छाड्नुपर्छ । स्पष्टीकरण माग्न छाड्नुपर्छ । उनीहरुले आफ्नो विवेकले देखेको निर्णय गर्ने छुट दिनुपर्छ । त्यो हिम्मत छ उनीहरुसँग ?

दोस्रो कुरा, नेपालमा पहिचानको मुद्दाले आकार लिएको धेरै भएको छैन । तपाईंहरुलाई थाहा छ, पञ्चायतविरोधी आन्दोलन उठ्न ३० वर्ष लागेको थियो । त्यसकारणले अलिकति समय अवश्य लाग्छ । जनता आफ्नो पहिचान, आफ्नो गरिमा, आफ्नो परिचयको विरुद्धमा जान्छन् भन्ने मलाई लाग्दै लाग्दैन । तर, हामी कुनै पार्टी भर्खरै जन्मिएको, एमाओवादी अहिले टुक्राटुक्रा भएको, मेधशी पार्टीहरु विभाजित भएको, त्यसमाथि निर्वाचनमा धाँधली भएको यी सब कारणले सत्ता पक्षको नाटक मञ्चन भएको हो । आउने दिनमा आन्दोलनले यो नाटकको पटाक्षेप गर्नेछ ।

तपाईंहरुले पहिचानका बारेमा सही कुरा जनतासम्म पुर्याउन सक्नुभएको छैन, सत्ता पक्षले पहिचानलाई जातिवादका रुपमा स्थापित गरेको छ । यस्तो अवस्थामा तपाईंहरु आन्दोलनमा जाँदा भिडन्त हुने स्थिति आउँदैन ?

खतरा छ । त्यसैकारण हामी भनिरहेका छौं कि पहिचान दिनुपर्छ । नेपाली कांग्रेसका नेता भीमबहादुर तामाङको संयोजकत्वमा पेश भएको प्रतिवेदनले त्यही संकेत गरेको छ । त्यसमा भनिएको छ  पहिचान भेटिने, जातीय द्वन्द्व मेटिने । भनेपछि नेपाली कांग्रेसले पनि पहिचान भेटिएन भने जातीय द्वन्द्व अवश्यम्भावी छ भनेकै छ । उत्पीडित समुदायले जे मागेको हो त्यो चिज पाएपछि द्वन्द्वको जमिन नै समाप्त हुन्छ नि ।

३० दलीय मोर्चामा पनि राज्य पुनःसंरचनाबारे एकमत छैन । खासगरीकन भूगोलका बारेमा । यस्तो अवस्थामा तपाईंहरु आफैं नै एकजुट हुने सम्भावना कम छ हैन र ?

विमतिलाई बढाउन चाहने हो भने त जेमा पनि विमति देखाउन सकिन्छ । सीमांकनको नाममा, प्रदेशको नामांकनको बारेमा जेमा पनि विवाद छ देखाउन सकिन्छ । तर, हामीले सहमतिका आधारमा निकास दिनुपर्छ भनिरहेका छौं । 

यसमा एउटा कुरा, जातीय पहिचान दिने जुन कुरा छ; एउटै भाषा, संस्कृति र इतिहास भएको समुदायको बसाइको जुन झुप्पा (क्लस्टर) छ, त्यसलाई खण्डित गरिनु हुँदैन । यो सिद्धान्तमा आधारित भएर अगाडि बढ्यौं भने समस्या समाधान भइहाल्छ । ३० दलमा यसबारे छलफल पनि भएको छ । सीमांकनसम्बन्धी संवैधानिक आयोग बनाएर विज्ञहरुको सहयोगमा यो विषय हल गर्न सकिन्छ । जनता आफैंले पनि प्रत्यक्ष छलफल गरेर निष्कर्ष निकाल्न सक्छन् ।

तपाईंले सुरुमा भन्नुभयो, सत्ता पक्ष वार्ताको पक्षमा हुनुपर्नेमा हामी थियौं, सत्ता पक्ष सहमतिको पक्षमा लचकदार हुनुपर्नेमा हामी थियौं भन्नुभयो । तर, अहिले सत्तापक्षीय गठबन्धनले तपाईंहरुलाई वार्ताका लागि आह्वान गरिसकेको छ । अब के गर्नुहुन्छ ?

आज परिस्थिति बदलिएको छ । हिजो हामीले सत्ता पक्षसँग वार्ता गर्न खोज्दाखेरि दुईतिहाइ बहुमत म्यानभित्र राखिएको तरबार जस्तो थियो । प्रयोगमा आएको थिएन । त्यस्तो बेलामा सत्ता पक्षसँग हात मिलाउन हामीलाई सहज थियो । अहिले त्यो दुईतिहाइको तरबार म्यानबाट निस्किसक्यो । सत्ता पक्षले हाम्रो घाँटीमा तरबार तेस्र्याएर सहमतिका लागि वार्ता गरौं भनिरहेको छ । हामीले भनेको के हो भने साँच्चै इमानदारीपूर्वक वार्ता गर्ने हो भने तरबार म्यानभित्र थन्क्याउनुस्, हामी वार्तामा आउँछौं । भनाइको अर्थ बहुमतीय प्रक्रिया जो सुरु भएको छ, त्यसलाई रोक्नुपर्छ । त्यसलाई फिर्ता लिनुपर्छ । सहमति अन्तरिम संविधानको पनि स्पिरिट हो, शान्ति सम्झौताको पनि स्पिरिट हो । सहमति हुने सुनिश्चितता दिनुस्, हामी वार्ता नबस्ने कुरै छैन ।

सभाध्यक्षले नेपाल टेलिभिजनको एउटा अन्तर्वार्तामा सभाध्यक्षले सहमतिको प्रयास हुन्छ, भएन भने पनि संविधान आउँछ भन्ने आशयको अभिव्यक्ति दिनुभएको थियो । सभाध्यक्षले नै यसो भनेपछि कसरी होला सहमति ?

सभाध्यक्ष सभाको अभिभावक हो । उहाँले अभिभावकीय भूमिका निर्वाह गर्नुपर्छ, यो वा त्यो पक्षमा उभिने कुरा सभाध्यक्षबाट हुनु हुँदैन । उहाँले प्रश्नावली समितिबारे जुन प्रस्ताव आफैंले संविधानसभामा प्रस्तुत गर्नुभयो, उहाँ चुक्नुभयो । प्रधानमन्त्री सुशील कोइराला र केपी ओलीले उहाँलाई बालुवाटारमा बोलाएर चर्को दबाब दिनुभयो भन्ने पनि हामीले सुन्यौं । फिर्ता बोलाउँछौं, राजीनामा देऊ, असफल भयौसम्म भने भन्ने पनि सुन्यौं । दुई शक्ति दुईतिर ध्रुवीकृत हुँदै गएको बेला पक्कै पनि उहाँलाई सजिलो थिएन । यति हुँदाहुँदै उहाँले सहमतिका लागि थप प्रयत्न गर्न सक्नुपथ्र्यो ।

मानौं, सत्ता पक्षले दुईतिहाइ बहुमतबाट संविधान जारी गर्यो र तपाईंहरुले पनि आन्दोलन उठाउन सक्नुभएन भने के हुन्छ ? आत्मसमर्पण ?

यस्तो दुर्भाग्यपूर्ण बाटोमा सत्ता पक्ष लाग्दैन भन्ने अहिले पनि मलाई झिनो आशा छ । त्यस्तो भइहाल्यो भने आन्दोलन  डेफिनेट्ली  उठ्छ । त्यस्तो अवस्थामा आन्दोलन अलिकति दीर्घकालिन हुन सक्छ । तीन महिनामा आन्दोलनलाई एउटा उचाइ दिने हाम्रो योजना हो, केही लम्बिन सक्छ । सत्ता पक्ष बहुमतीय प्रक्रियाबाटै अघि बढ्यो भने मुलुकमा ठूलै द्वन्द्व सिर्जना हुन्छ । जातिवादी र जहाँनिया शासन गर्दैआएको वर्ग, समुदाय वा व्यक्तिहरुले सत्ता पक्षका नेताहरुलाई निरन्तर हावा दिइरहेका छन् । अडान लिनुस्, अडिनुस, ठिक ठाउँमा हुनुहुन्छ भन्ने ढंगले उचालिरहेका छन् । उहाँहरुले पनि हामीले त गज्जब गरिरहेका छौं भन्ने ठान्नुभएको छ । तर, शान्ति सम्झौता र जनताले बलिदान दिएर व्यक्त गरेको आकांक्षालाई कुल्चिनु भनेको आगोमाथि हिँड्नुजस्तो हो ।

तपाईंहरुले पनि माओवादीले युद्धकालमा घोषणा गरेजस्तै प्रादेशिक संगठन बनाउँदै हुनुहुँदो रहेछ नि ?

हो, पहिचानको संघर्षलाई सांगठानिक रुपमा पनि बदल्न पहिचान खुल्ने १० वटा प्रदेश कमिटीहरु बनाउँदैछौं । माघ १८ गते लिम्बुवान प्रदेश कमिटी घोषणा हुँदैछ । फागुन १ गते किरात प्रदेश कमिटी बनाउँदैछौं । बाँकी प्रदेशहरु क्रमशः बनाउँदै जानेछौं ।
