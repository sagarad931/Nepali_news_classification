
﻿ज्ञानराज राई

अभियान निर्देशक, गोरखा सत्याग्रह संघर्ष समिति

गोरखा भर्ती २०० वर्ष पुगेको सन्दर्भमा बेलायत र नेपाल सरकारको संयुक्त आयोजनामा नेपालमा विशेष कार्यक्रम गरिएको थियो । त्यसको विरोधमा गोरखा सत्याग्रह संघर्ष समितिले विरोध प्रदर्शन पनि गरेको थियो । प्रस्तुत छ सोही कुराको सेरोफेरोमा रहेर संघर्ष समितिका अभियान निर्देशक ज्ञानराज राईसँग गरिएको कुराकानी  सम्पादक ।

नेपालमा एक्कासी देखापर्नुभो त ?

भूतपूर्व ब्रिटिस गोरखा सैनिकहरुको आन्दोलनका कारण केही उपलब्धि भएका थिए । तर नेपाल, भारत र बेलायतबीच भएको त्रिपक्षीय सन्धिको भावनाअनुसार हक प्राप्त भएको छैन । बेलायतको संसदले सिफारिस गर्दागर्दै, नेपालको संसदले सत्याग्रह समितिले जे माग गरेको छ, त्यो न्यायसंगत छ, नेपाल सरकारले कूटनीतिक पहल गर्नुपर्छ भन्दाभन्दै नेपाल सरकार मौन बसेको छ । उसलाई झक्झक्याउन नेपाल आएका हौं ।

बेलायतको संसदले गरेको सिफारिस के थियो ?

हामीले बेलायत सरकारले गोरखाका पाँचवटा माग पूरा गर्नुपर्छ भनेका थियौं तर बेलायतको संसदले अरु १३ कुरा थपेर गोरखालीहरुमाथि १८ थरी अन्याय भएको सिफारिस गरेको थियो । नेपालको संसदले पनि ब्रिटिस गोरखाली सेनामाथि अन्याय भएको छ, न्याय पाउनुपर्छ भन्यो । तर, बेलायत सरकारले दुवै देशको संसदले समेत स्वीकार गरेको कुरा हस्तक्षेप गर्दै झिनामसिना कुरा मात्र स्वीकार गर्& यो ।

म बेलायतमा हप्तामा न्यूनतम ३ दिन गाडी चलाएर कमाउँछु । भेट्टाए सातै दिन गाडी चलाउँछु । मेरी श्रीमती बस पुछ्ने काम गर्छिन् । म यसरी जीविकोपार्जन गर्दैछु । बचेको पैसा आन्दोलनमा खर्च गर्छु ।

बेलायत सरकारले स्वीकार गरेका ती कुरा के के थिए ?

ती के के थिए भने एक, १० वटा कडा सर्तमा ब्रिटिस गोरखाका ३० वर्ष ननाघेका छोराछोरीले बेलायतका लागि भिसा आवेदन दिन सक्ने । आवेदनका लागि पाउन्ड स्टर्लिङ डलर २२०० सय अर्थात् नेपालीमा ३ लाख जति लाग्थ्यो, त्यो अहिले घटाएर ८०० पाउन्ड बनाइएको छ । दुई, जो गोरखालीहरुले विदेशीसँग बिहे गर्थे उनीहरुलाई खाली हात नेपाल फर्काइन्थ्यो, अहिले उनीहरुलाई क्षतिपूर्ति दिने भनिएको छ । कति क्षतिपूर्ति दिइन्छ, त्यो भोलिको कुरा हो । तीन, जो स्वास्थ्यका कारण बिनापेन्सन घर फर्काइए, यो अति संवेदनशील विषय भएकाले अनुसन्धान गरेर निर्णय लिने भनिएको छ । यसमा बेलायत सरकारले केही गर्ने, तर केही समय कुर्नुपर्ने भनिएको छ । गोरखालीले बेलायतमा राम्रो स्वास्थ्य उपचार पाउनेछन् । अहिले पैसा पनि थपिदिएको छ । 

चार, लन्डनमा ६४ परिवार गोरखाहरुका लागि घर बनाइदिने भनिएको थियो । तर यो वाहियात निर्णय हो । पाँच, गोरखा वेलफेयर ट्रस्ट नामको च्यारिटी फन्डले थोरै सुविधास्वरुप गोरखालीहरुलाई मासिक ७ हजार रुपियाँ सुविधा दिने गरेको थियो, त्यसमा वृद्धि गर्ने भनिएको छ । त्यो ट्रस्टमा पनि एकजना गोरखाली सदस्य रहने नयाँ व्यवस्था गरिएको छ । र छैटौंमा नेपालको विकासका लागि डीएफआइडीलाई बजेट थप गरिदिने भनिएको छ । यीबाहेक बेलायत सरकारले अरु कुरा स्वीकार गरेन । यति गरेर बेलायत सरकारले गोरखालीलाई  राम्रो  गरेका छौं भन्यो । तर,  समान  व्यवहार गरेको छैन ।

मैले त्यतिखेर फैसला गर्ने न्यायाधीश लक्ष्मण अर्याललाई & तिमी राष्ट्रघाती हौ, म तिम्रो अनुहार हेर्न चाहँदिनँ&  भनेर सार्वजनिक रुपमै चुनौती पनि दिएको थिएँ । मैले यो पनि भनेको थिएँ  & तिम्रो निधारमा म जुत्ताको छाप लगाइदिनेछु ।& 

बरु बेलायत सरकारले गोरखालीका लागि नेपाल सरकार केही गर्न चाहन्छ भने वार्ताका लागि ढोका खुला छ भन्ने निर्णय गरेर हामीलाई चिठी पठायो । गोरखालीको समस्या नेपाल सरकारमाथि थोपरिदिएको कारणले हामी सरकारलाई हाम्रो कुरा सुनाउन यहाँ आएका हौं । अहिले फुटबल नेपालको कोटमा आइपुगेको छ । हामी नेपाल सरकारलाई त्यो फुटबल गोल गर्न लगाउन आएका हौं ।

तपाईंले सुरुमै त्रिपक्षीय सन्धिअनुसार गोरखालीहरुलाई व्यवहार गरिएन भन्नुभो । त्यहाँ के छ त्यस्तो कुरा ?

त्रिपक्षीय सन्धिमा गोरखालीलाई जुन देशको सेनाका रुपमा लिइन्छ सोही देशको सेनासरह सेवा सुविधा दिइनेछ भनिएको छ । मैले यो कार्यान्वयन हुनुपर्छ भनेर सर्वोच्च अदालतमा मुद्दा पनि दायर गरेको थिएँ । तर, नेपाल सरकारले कूटनीतिक पहल गरिरहेको छ भन्ने बहाना बनाएर अदालतले मुद्दा खारेज गरिदियो । मैले त्यतिखेर फैसला गर्ने न्यायाधीश लक्ष्मण अर्याललाई  तिमी राष्ट्रघाती हौ, म तिम्रो अनुहार हेर्न चाहँदिनँ  भनेर सार्वजनिक रुपमै चुनौती पनि दिएको थिएँ । मैले यो पनि भनेको थिएँ   तिम्रो निधारमा म जुत्ताको छाप लगाइदिनेछु । 

नेपाल सरकारले गोरखा सैनिकबारे कूटनीतिक पहल गर्दैछु भनेर त्यतिबेला अदालतलाई ढाँटेको थियो । हामी गोरखालीहरु राज्यविहीन भएको अवस्थामा बेलायत सरकारले नेपाल सरकारको कोर्टमा बल फ्याँक्नु हाम्रो आन्दोलनको नैतिक, राजनीतिक विजय हो । यो हाम्रो कूटनीतिक, बौद्धिक विजय पनि हो । यही कुरा सुनाउन, गोरखालीहरुलाई आन्दोलित बनाउन, नेपाल सरकारलाई सहयोग र दबाब दिन हामी सडकमा उत्रिएका छौं ।

नेपाल सरकारलाई कसरी सहयोग गर्नुहुन्छ, कसरी दबाब दिनुहुन्छ त ?

बेलायत सरकारले अझै पनि ६ ७ वटा ठूला कार्यक्रम गर्दैछ, हामी ती सबै असफल बनाउन चाहन्छौं । बेलायत सरकारले यही अवसरमा नेपाल र गोरखासँग हाम्रो सम्बन्ध प्रगाढ छ, मिठो छ भनेर देखाउन खोज्दैछ, हामी मिठो छ कि तीतो छ भनेर संसारलाई देखाउनेछौं ।

परराष्ट्रमन्त्री महेन्द्र पाण्डेलाई भेटेर सबै कुरा बताएका छौं । यसअघि नै नेपाल सरकारलाई बेलायत सरकारको निर्णय जानकारी गराइसकेका छौं । यसपटकको भेटमा परराष्ट्रमन्त्री अत्यन्तै सकारात्मक देखिनुभएको छ । प्रधानमन्त्री पनि गोरखालीको समस्याप्रति चिन्तित हुनुहुन्छ ।

 

अनि तपाईंहरु त गोरखा भर्ती २०० वर्ष पुगेको सन्दर्भमा  सेलेब्रेसन  नगरेर विरोधमा लाग्नुभएको छ त ?

गोरखा भर्तीको २०० वर्ष पुगेको अवसरमा बेलायत सरकारले सेलेब्रेसन गर्दैछ । हामी पनि चाहन्थ्यौं, यो सेलेब्रेसन मनाउन । हामीले संसारमा नेपाली को हो चिनाएका छौं । बेलायत र नेपालको सुमधुर सम्बन्ध कायम गरिदिएका छौं । तर, त्यही गोरखालीले अन्याय अत्याचार सहनुपर्ने ? हाम्रो रगत, पसिना र आँसु उपभोग गरेर उनीहरु रमाउनुपर्ने ? हामी आदिवासी जनजातिहरुको सांस्कृतिक, भाषिक, आर्थिक, राजनीतिक जग ध्वस्त बनाएको टुलुटुलु हेर्न बाध्य हुनुपर्ने ?

तर बेलायत सरकारले विशेष सुविधा दिएरै बेलायत लगेको छैन र भूतपर्व गोरखा सैनिकहरुलाई ?

गोरखालीका छोराछोरीहरु अरब, मलेसियामा, इजरायलमा पसिना बगाइरहेका छन् । उनका बाबु आमा लन्डनमा रोएर हिँडेका छन् । उनीहरु अंग्रेजी बोल्न जान्दैनन् । विरामी हुन्छन् तर डाक्टरसँग  अपोइन्मेन्ट  माग्न सक्दैनन् । डाक्टरलाई आफ्नो समस्या बताउन सक्दैनन् । दबाइ दिन्छ अस्पतालले तर कसरी खाने भन्ने जान्दैनन् । बेलायतमा जहाँ जस्तोसुकै रोगको पनि निःशुल्क उपचार हुन्छ, त्यस्तो राष्ट्रमा पनि हाम्रा काका बाबुहरु विजोग भइरहेका छन् । उनीहरु सस्तो सामान खरिद गरेर पैसा बचाएर नेपाल पठाउँछन् । तर, त्यो पैसा नेपालमा सदुपयोग भइरहेको छ कि दुरुपयोग भइरहेको छ, जान्न बाँकी छ ।

म कति रुनु ? म बेलायतमा बुढाबुढीहरुको विजोग हेरेर आफै पिलपिल हुन्छु । यो देखेर मुटु फुट्लाजस्तो हुन्छ । पुक्लुक्क मरें भने मैले के पाउँछु ? म यसरी मर्नुभन्दा बरु भोक हड्ताल गरेर मर्न तयार छु ।

सामान किन्छन्, बोकेर ठेगानसम्म पुर्& याउन सक्दैनन् । पकाएर खान जान्दैनन् । उनीहरुको प्रश्न छ   बाबु, म कहिले मेरो पाउँदार पाउँछु र नेपाल जान सक्छु ? म नेपाल गएँ भने मेरा छोराछोरीले पकाएको खान पाउँछु, छोराछोरीको माया पाउँछु, छोराछोरीलाई आशिर्वाद दिन पाउँछु । गाउँको माया लाग्छ । 

 

ती बुढाबुढीहरु आजको भोलि नेपाल फर्किन चाहन्छन् । हेर्नुस्, म भावुक मान्छे पनि हुँ । म कति रुनु ? म बेलायतमा बुढाबुढीहरुको विजोग हेरेर आफै पिलपिल हुन्छु । यो देखेर मुटु फुट्लाजस्तो हुन्छ । पुक्लुक्क मरें भने मैले के पाउँछु ? म यसरी मर्नुभन्दा बरु भोक हड्ताल गरेर मर्न तयार छु । म ब्रिटिस सरकारका लागि अगाडि झुक्ने मान्छे होइन । म गोरखाली दाजुभाइको हकअधिकारका लागि मर्न तयार छु ।

तर नेपालमा तपाईंहरुको विरोध प्रदर्शनमा खास धेरै उपस्थिति देखिएन नि ?

नेपालमा तीन दिन सेलेब्रेसन गरिँदै थियो । हामीले उनीहरुका मसिना कार्यक्रमलाई खास वास्ता गरेनौं । हामी धेरै मान्छे पनि जम्मा हुन सकेनौं । किनभने, हाम्रा मान्छेहरु कि त बेलायतमा छन्, कि त नेपालका कुनाकाप्चामा छन् । उनीहरुका छोराछोरी अरबमा पुगेका छन् । हामी तीन चार सय मान्छेले कालो झन्डा, ब्यानर प्रदर्शन गर्& यौं । तर हामी गोरखालीहरु यो सेलेब्रेसनप्रति खुसी छैनौं भन्ने संकेतचाहिँ देखायौं । दिउँसो पितृको आशिर्वादले असिना परेर उनीहरुको कार्यक्रम भताभुंग भयो । हामी अति खुसी भयौं । हाम्रो रगत, पसिना, आँसु आकाशबाट पानी र असिना बनेर बर्सियो ।

लाहुरेका छोराछोरी अथवा लाहुरे नै थुप्रै सभासद् भएका छन् । उनीहरुले पनि सहयोग गरिरहेका होलान् नि ?

अहिले लाहुरे र लाहुरका छोराछोरीहरु नै ८ जना सभासद् भएका छन् । उहाँहरुलाई परराष्ट्रमन्त्री पाण्डेले  तपाईं सभासद्हरु सभासद् कोषको पैसामा अलमलिने होइन हप्तामा एकपटक यसबारे छलफल गर्न परराष्ट्र मन्त्रालय आउनुस्  भनेर कुरा राख्नुभयो । प्रधानमन्त्री एकदमै सकारात्मक हुनुहुन्छ हाम्रो मुद्दामा ।

अर्को कुरा, हाम्रा छोराछोरीहरु विदेश जाऊन् भन्ने मेरो चाहना होइन । तर यो एउटा अधिकार पनि हो । त्यसैले हामीले भन्दैछौं  ३० वर्षभन्दा माथिका गोरखाका सन्तानहरुले पनि निवेदन दिनुस् । विधवाहरुलाई बेलायत जाने आवेदनको सुविधा दिइएको छैन । जबकि उनीहरुलाई सबैभन्दा बढी यो सुविधा चाहिएको हो । विधवालाई त्यसरी अन्याय गर्न मिल्छ ? ब्रिटेनमा विधवा भयो भने झन् बढी सुविधा पाउँछ । श्रीमानको निधन भयो भने त्यो सुविधा श्रीमतीले लिन पाउँछिन् । बेलायतमा चाहिँ त्यस्तो हुने, नेपालका गोरखाका विधवा श्रीमतीहरुलाई चाहिँ बेलायत जान आवेदन पनि दिन नपाउने ? यस्तो पनि हुन्छ ? विधवाका छोराछोरीले पनि भिसाका लागि आवेदन देऊ भनिरहेका छौं । हामी यी चेतना फैलाउन पूर्वमा धरान र पश्चिममा पोखरामा कार्यक्रम गर्यौं । अत्यन्त उत्साहजनक सहभागिता रह्यो ।

धरानमा त कुनै समय तपाईंमाथि आक्रमण पनि भएको थियो हैन ?

हो, कुनै बेला धरानमा मेरो टाउको फोरिएको थियो । तीन पिन्ट रगत बगेको थियो मेरो । तर मैले त्यतिखेरै भनेको थिएँ,  म यही ठाउँमा तपाईंहरुको हातबाट फूलको माला लगाउन आउनेछु ।  मैले फूलको माला त लगाउन पाएको छैनँ तर यसपटक धरानमा भएको कार्यक्रममा हल भरिभराउ भएको थियो । हामीले देखिनेगरी आन्दोलनको उपलब्धि हातमा लिन पाएका त छैनौं । त्यो पनि लिनेछौं ।

आन्दोलन कसरी चलाइरहनुभएको छ । खास चर्चा भइरहेको छैन त ?

हामी गोरखाहरुका बुढाबुढीहरुलाई लिएर हामी बेलायतको ३० वटा सहरमा पुग्यौं । बेलायतका लागि रगत, पसिना, आँसु खर्च गरेको गोरखालीको हैसियत शरणार्थीको रहेका गोरखालीहरुको दुःख बेलायती जनतालाई जानकारी होस् भनेर त्यसो गरेका थियौं । बेलायतका नागरिकहरुको ठूलो साथ रह्यो हामीलाई । हामीले १ लाख बेलायती जनताको हस्ताक्षर प्रधानमन्त्रीलाई बुझाएका थियौं । संसदलाई बुझाएको भए प्रभावकारी हुने रहेछ । हामीले प्रधानमन्त्रीलाई बुझायौं ।

हामीले आन्दोलनका लागि आफूले कमाएको पैसा खर्च गरिरहेका छौं । म बेलायतमा हप्तामा न्यूनतम ३ दिन गाडी चलाएर कमाउँछु । भेट्टाए सातै दिन गाडी चलाउँछु । मेरी श्रीमती बस पुछ्ने काम गर्छिन् । म मासिक २००० पाउन्ड कमाइ गर्छु, मेरी श्रीमती १३०० पाउन्ड जति कमाउँछिन् । म यसरी जीविकोपार्जन गर्दैछु । बचेको पैसा आन्दोलनमा खर्च गर्छु । त्यसबाट पनि बचेको पैसा वेलफेयर (सेवा)मा पनि खर्च गर्ने गरेको छु ।

आगामी कार्यक्रम के छ ?

बेलायत सरकारले गोरखा भर्तीको दुई सय वर्ष पुगेको उपलक्ष्यमा खुसियाली मनाउँदैछ । तर हामी गोरखालीहरु त्यसमा पटक्कै खुसी छैनौं । बल नेपाल सरकारको कोर्टमा आएको छ । अब सरकारलाई गोल हान्न लगाउने हो । बेलायत सरकारले अझै पनि ६ ७ वटा ठूला कार्यक्रम गर्दैछ, हामी ती सबै असफल बनाउन चाहन्छौं । बेलायत सरकारले यही अवसरमा नेपाल र गोरखासँग हाम्रो सम्बन्ध प्रगाढ छ, मिठो छ भनेर देखाउन खोज्दैछ, हामी मिठो छ कि तीतो छ भनेर संसारलाई देखाउनेछौं । यति गर्दा पनि टेरेन भने फेरि आमरण अनसन गर्नेछौं ।
