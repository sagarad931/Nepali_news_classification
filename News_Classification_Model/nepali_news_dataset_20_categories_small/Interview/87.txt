
अञ्जना ताम्राकारमहाप्रबन्धक, राष्ट्रिय उत्पादकत्व तथा आर्थिक विकास केन्द्र
त्रिभुवन विश्वविद्यालयबाट समाजशास्त्रमा स्नातकोत्तर र क्यानडाबाट कम्युनिटी डेभलपमेन्टमा पोस्ट ग्र्याजुएट गरेकी महिला उद्यमी अञ्जना ताम्राकार क्रिएटिभ क्राफ्टकी सञ्चालक हुन् । बिजनेस इन प्रोफेसन वुमनमा पनि ग्र्याजुएट गरेकी उनी यतिबेला नेपाल सरकारको स्वामित्वमा सञ्चालित राष्ट्रिय उत्पादकत्व तथा आर्थिक विकास केन्द्रको महाप्रबन्धक छिन् । ताम्राकारले अन्तर्राष्ट्रिय गैरसरकारी संस्था युनिसेफबाट करिअर सुरु गरेकी हुन् । २० वर्षअघि नेपाल घरेलु तथा साना उद्योग महासंघमा प्रवेश गरेकी उनी हाल महासंघमा उपाध्यक्ष छिन् । महिला उद्यमशीलता विकासमा विशेष दख्खल राख्ने उनी दर्जनौं संघ–संस्थामा आबद्ध छिन् । भूकम्पबाट थलिएको मुलुकलाई नाकाबन्दी र मधेस आन्दोलनले झनै जर्जर बनाएको बताउने ताम्राकारसँग नेपालमा महिला उद्यमशीलताको समग्र अवस्था, महिलाले प्रत्यक्ष रूपमा भोग्नुपरेका समस्या र अवसरबारे कारोबारकर्मी निरु अर्यालले गरेको कुराकानी :
नेपालमा अहिले महिला उद्यमशीलताको अवस्था कस्तो छ ?
पहिले हेरीकन धेरै महिला उद्यमी भएर अगाडि आएका छन्, इच्छुक पनि देखिएका छन् । यतिबेला चुलोचौका र घरधन्दामा मात्र महिला सीमित छैनन् । अर्कोतिर, सरकारले पनि महिलामा उद्यमशीलता विकास गर्न विभिन्नखाले सुविधा दिन लागेको छ । बैंकहरूले पनि महिलालाई विशेष सुविधासहितको नयाँ–नयाँ स्किम ल्याउन लागेका छन् । अन्तर्राष्ट्रिय गैरसरकारी संस्थाहरूले पनि महिलामुखी कार्यक्रम सञ्चालन गरेको पाइन्छ । सरसर्ती हेर्दा, उद्यमशीलतामा महिला अग्रसर देखिएका छन् । महिलामा विस्तारै चेतनाको विकास हुँदैछ भर्खरै बामे सर्दै गरेको अवस्था छ । नयाँ–नयाँ पाइला चल्दै छन् ।
तर, महिलाकै नाममा दर्ता भई सञ्चालन भएका उद्योग व्यवसाय अत्यन्त न्यून देखिन्छन् नि !
हो, महिलालाई परिवार र समाजले अझै पनि खुलेर विश्वास गरेको पाइँदैन । यो चेतनाको अभावले नै हो । फेसन चेन्ज गर्न सजिलो छ, एटिच्युट चेन्ज गर्न गाह्रो छ । भएको त्यही नै हो । जसरी छोरालाई सहजै विश्वास गरेर परिवारले सर्पोट गर्छ, त्यसरी छोरी–बुहारीलाई सर्पोट गर्न परिवार नै हिचकिचाउँछ, । समाजले पनि छोरीले घरबाहिर आएर काम गरेकोे रुचाउँदैन । यो चेतनाको कमीले नै हो । अर्को कुरा, महासंघले गरेको अनुसन्धानमा पनि तपाईंले भनेजस्तै धेरै महिलाले सञ्चालन गर्ने उद्योग महिलाकै नाममा दर्ता भएको पाइएन । तर, महिलाका नाममा उद्योग दर्ता गरेर, सेवा सुविधा लिएर उद्योग–व्यवसाय पुरुषले सञ्चालन गरेको पाइयो । सामाजिक संरचनाले गर्दा पनि महिला खुलेर समस्यासँग जुझ्न नसक्ने अवस्था अझै छ । कानुनी प्रक्रियाहरू महिलामैत्री भइसकेका छैनन् भने किन झन्झटमा फस्ने भन्ने कुरा महिलामा अझै यदाकदा देखिन्छ ।
महिला उद्यमशीलता विकासका लागि हाम्रो सामाजिक संस्कार र संरचना नै बाधक हो ?
केही हदसम्म सत्य हो । हाम्रो सामाजिक संस्कारअनुसार महिलासँग पारिवारिक दायित्व पनि जोडिएको हुन्छ । अर्को कुरा, महिलाको सबैभन्दा ठूलो र कठिन समस्या भनेको ‘एक्सेस टु फाइनान्स’ नै हो । लोन लिन महिलालाई निक्कै समस्या छ । हामीकहाँ सम्पत्तिको अधिकार महिलासँग छैन । परिस्थितिले पनि अफ्ठ्यारो पार्छ । महिलामा घर–परिवार पनि हेर्नुपर्ने दायित्व रहन्छ । घरनजिकै बैंक हुँदैन । यावत् समस्या महिलासँगै छन् । तर, बाधक नै नभनौं किनकि चेतनाको विकास विस्तारै हुँदै छ, महिलाहरू पनि ‘केही गरौं’ भनेर लागेका छन् ।
तपाईं लामो समयदेखि नेपाल घरेलु तथा महासंघमा आबद्ध हुनुहुन्छ, महिला उद्यमशीलता विकासका लागि महासंघले के गर्दै छ ?
हो, म करिब २० वर्षदेखि महासंघमा आबद्ध छु । नेपालमा जति पनि साना र मझौला उद्योग छन्, ती महिलाकै कारण धनिएका छन् । महिलालाई अगाडि ल्याउन महासंघले पनि धेरै गर्दै आएको छ । म महिला समितिको सभापति रहँदा नै औद्योगिक नीति जारी भयो । त्यसमा महिलालाई अभिप्रेरित गर्नेखालका धेरै व्यवस्था राखियो तर सरकारले अहिलेसम्म पनि ऐन ल्याउन सकेन । अर्को कुरा, ३० हजार उद्यमीमध्ये ८ हजारभन्दा बढी महिला छन्, तिनीहरूलाई विभिन्न सीपमूलक तालिम दिने काम महासंघले गर्दै आएको छ ।
तपाईंको विचारमा महिलालाई अगाडि बढाउन कस्ता उद्योग (साना, घरेलु, सेवा…) उपयुक्त होलान् ?
आफूसँग जस्तो सीप छ, त्यहीअनुरुपको व्यवसायमा आउँदा उचित हुन्छ । यो, त्यो भन्ने नै छैन । हरेक क्षेत्रमा महिला धेरै अगाडि आइसकेका छन् । चेतनाको विकास हुँदै गएको छ । महिलाले पनि परिवारको सहयोग पाएमा जस्तासुकै उद्योग हाँक्न सक्ने प्रमाणित भइसकेको छ ।
नीतिगत समस्या कतिको देख्नुभएको छ ?
महिला उद्यमशीलताका लागि औद्योगिक नीति आएको छ । नीति कार्यान्वयन भयो भने महिलाको मात्रै नभएर समग्र औद्योगिक क्षेत्रको विकास हुन सक्छ । महिलाले कमाउनु भनेको देशकै लागि हो भन्ने बुझ्न जरुरी छ । राजनीतिक तहबाटै सम्पत्तिको अधिकारको कुरा उठ्दै छ । नागरिकताको विषयमा त धेरै बहस भइरहेका छन् । उद्यमशीलता विकासका लागि औद्योगिक नीति नै दरिलो हुनुपर्छ । बैंकहरूले पनि महिलाका लागि छुट्टै नीति बनाउनुपर्ने देखिन्छ । नत्र हरेक बैंकमा महिला सेलको व्यवस्था गरिनुपर्छ । अर्को कुरा, नेपालको कुल जनसंख्यामध्ये ५१ प्रतिशत महिला छन् । हाम्रो सम्भावना भएको क्षेत्र जलविद्युत् हो । अहिलेसम्म जलविद्युत्मा महिलाले लगानी गर्न सकिरहेका छैनन् । यो क्षेत्रमा पनि महिलाले ५० प्रतिशत सेयर हाल्नुपर्छ भन्ने नीति आओस् । नेपालमा महिलाका लागि नीतिगतभन्दा व्यावहारिक जटिलता बढी छन् ।
महिला उद्यमीहरू पुरुष उद्यमीसँग कत्तिको प्रतिस्पर्धी छन् ?
धेरै कठिनाइका बाबजुत पनि महिला प्रतिस्पर्धी छन् र कुनै कुरामा अगाडि पनि छन् । मोबिलिटीको कुरामा अलि समस्या छ । जस्तो कि, बाहिरबाट सामान आइरहेको छ भन्नेबित्तिकै महिलालाई सामान लिन जान समस्या हुन्छ । समयमा केही तलमाथि भयो भने सामान अर्कैले लान सक्छ । अर्को कुरा, व्यवसाय गर्दा कति पटक पार्टीहरूसँग सहकार्य गर्नुपर्छ । समय दिनुपर्छ । उनीहरूलाई रेस्टुरेन्टमा लगेर खुवाउनुपर्छ । तर, महिलासँग रेस्टुरेन्टमा डिनर खुवाउन सक्ने अवस्था रहन्न । यस्ता कारणले बिजनेसमा पछाडि परिने रहेछ । सामाजिक संस्कार र चेतनाले पनि महिला झट्ट उठेर बाहिर जानसक्ने अवस्था छैन । त्यसैले पनि प्रतिस्पर्धी बन्न अलि गाह्रो देखिएको हो ।
महिलाहरू स–साना व्यवसायमा मात्र सीमित देखिन्छन् नि !
ठूलो पैसा ऋण लिन सक्दैनन् । सम्पत्तिको अधिकार छैन, भए पनि घर–परिवारसँग सल्लाह नगरी मिल्दैन । समय दिन सक्दैनन् । अर्को कुरा, उद्योग–व्यवसाय सुरु गर्ने पनि सानैबाट हो । जाँदै छन्, हजारबाट सुरु गरेर करोडौंमा पुगेका छन् । पारिवारिक व्यवसायबाहेक अरूले यदाकदामात्रै हो । पुर्खाले सानैबाट सुरु गरेको हो, जस्तो लाग्छ । हाम्रो पुस्ताले पनि त्यो भन्नेछ ।
उसो भए, महिलाका लागि सबैभन्दा ठूलो चुनौती के हो ?
घरबाट बाहिर निस्केर उद्यमी बन्छु भन्ने कुरा नै ठूलो चुनौती हो । त्यससँगै पुँजी पनि त्यत्तिकै टड्कारो बनेर आउँछ । छोरालाई जत्तिकै सहानुभूति र प्रोत्साहन दिन त्यही परिवार, त्यही समाज छोरीलाई सक्दैन । अर्को कुरा, सम्पत्तिको अधिकार महिलासँग हुँदैन । सम्पत्ति पुरुषसँग हुन्छ । ‘केही गरौं’ भन्नलाई ऊसँग सहकार्य नगरी हुँदैन । त्यसैले यो पनि महत्वपूर्ण कुरा हुन आउँछ । यीबाहेक थुप्रै व्यावहारिक चुनौती महिलाले खेप्नुपर्छ । त्यसैले बाहिर आउन नसकेका हुन् कि !
तपाईंले यसो भनिरहँदा ठूला घरानाका छोरी–बुहारी, जसलाई फाइनान्सको समस्या हुँदैन तर पनि उनीहरू उद्योग–व्यवसायमा अगाडि देखिँदैनन् नि !
मैले भनिहालेँ नि ! यो सब चेतनाकै कारण हो । महिला घरभित्रै सीमित हुनुपर्छ भन्ने मान्यता हाम्रो समाजमा छ । जतिसुकै पढेलेखेको र शिक्षित भए पनि महिलालाई बाहिर आउन सहज छैन । आर्थिक रूपमा सम्पन्न भएपछि साना काम गर्न परिवारले दिँदैन । ‘केही गर्छु’ भन्ने भावना भए पनि लगानी गर्ने क्षमता ऊसँग हुँदैन । अर्को कुरा, उनीहरू विलासिताको जीवन बिताइरहेका हुन्छन् । त्यसैले पनि उनीहरू आउन नसकेका हुन सक्छन् ।
घरबाट बाहिर निस्केर केही गर्न चाहने महिलाको आत्मविश्वास बढाउन के गर्न सकिएला ?
सबैभन्दा ठूलो कुरा चेतना नै हो । महिलाहरू अर्थतन्त्रका संवाहक हुन् भन्ने कुरा घर–परिवार र समाजले बुझ्न जरुरी छ । अनि राज्य तथा अन्य तह तप्पाका नागरिकले महिलालाई विश्वासमा लिनुपर्छ । अरूले तानेरमात्रै हँुदैन, आफैंमा पनि केही गर्न सक्छु भन्ने भावना हुनुपर्छ । निजी स्तरका संघ–संस्थाबाट पनि विभिन्न चेतनामूलक कार्यक्रम सञ्चालन हुन थालेका छन् । जसरी कुनै एउटा प्रोडक्टको विषयमा पोस्टरहरू टाँसिन्छ, त्यसैगरी ठाउँ–ठाउँमा पोस्टरहरू राख्ने, प्रचारप्रसार गर्ने काम भयो भने धेरैभन्दा धेरै महिला उद्यमशीलतामा आउन सक्छन् । महिलालाई आत्मविश्वास चाहिएको छ र त्यो घर–परिवार र समाजले दिलाउनुपर्छ ।
महिला उद्यमशीलता विकास गर्न तपाईं जस्ता उद्यमीले के पहल गर्नुभएको छ ?
किन नगर्नू ? महासंघकै पहलमा हामीले धेरै कार्यक्रम सञ्चालन गरेका छौं । म महासंघबाहेक अन्य संघ–संस्थामा पनि आबद्ध छु । ती संस्थाले पनि महिलाकै लागि पहल गरेका छन् । त्यसबाहेक महिला उद्यमी संघ–संस्थाको पहलमा केही सकारात्मक प्रयास भएका छन् । तर, ‘केही गर्छु’ भन्ने भावना महिलामा पनि आउन जरुरी छ ।
अहिले नेपालमा धेरै एनजीओ आईएनजीओहरूले महिलाका नाममा धेरै योजना ल्याएका छन्, तिनीहरूबाट कत्तिको सहयोग मिलेको देख्नुभएको छ ?
हो, हामी जहाँ गयो त्यहाँ खुलेका एनजीओ, आईएनजीओहरू महिलाकेन्द्रित देखिन्छन् तर महिलाको विषयमा जति भनिएको छ, त्यति काम गरेको पाइँदैन । साँच्चै नै त्यो खोज्न जाँदा धेरैले भेट्दैनन् । महिलाको नाममा यति खर्च ग¥यो, यस्तो काममा खर्च भयो, यति महिला आबद्ध भए भन्नेजस्ता कुरा आउँछन् तर साँच्चै नै जाँदा त्यो नभेटेको अवस्था छ । तर, कतिपय एनजीओ, आईएनजीओबाट निक्कै सहयोग भएको छ ।
सरकारी सहयोग कत्तिको पाउनुभएको छ ?
औद्योगिक नीति २०६५ सरकारले नै ल्याएको हो । नेपाल सरकारको पहलमा सुरु भएको लघु उद्यम विकास कार्यक्रम (मेडेप) ले धेरै महिलालाई उद्यमी बन्न प्रेरित गरेको छ । महिलाको श्रम, सीप र आवश्यकता तथा प्रोत्साहन गर्ने महिला उद्यमशीलताको विकास गर्ने भन्दै सरकारले हरेक वर्ष देशभरका १०५ महिलालाई सम्मान गर्न लागेको छ । महिलालाई लगानी समस्या भयो भनेर महिला उद्यमशीलता कोष खडा गरेको छ । यीलगायात थुप्रै कदम अघि बढेका छन् ।
जति कार्यक्रम आएका छन्, सुविधा दिइएको छ, त्यस अनुपातमा महिला अघि बढेको देखिँदैन नि !
हो, सही कुरा । धेरै कार्यक्रम र सुविधा आएका छन् । तर, त्यसको लाभ लिन त महिला आफैं अग्रसर हुनुप¥यो नि ! सधैं ‘तिमीलाई लाऊ’ भनेर आउँदैन, त्यसलाई उपयोग गरेर प्रतिफल दिन सक्नुपर्छ अनि समाजले विश्वास गर्नेछ । अर्को कुरा, महिलालाई पढेर जागिर खान पनि समस्या नै छ । सहज उपाय र भनेको उद्योग–व्यवसाय नै हो, जसले सहजै आत्मनिर्भर बन्न सकिन्छ ।
तपाईंहरूले स्थापना गरेको महिला उद्यमशीलता कोषको अवस्था के छ ?
धेरै संघर्ष गरेर ल्याएको हो । अहिले कार्यान्वयनमा आइसकेको छ । १० जिल्लाबाट सुरु गरेको उक्त कोष अहिले भूकम्पप्रभावित १४ र अन्य २ गरी २६ जिल्लामा सञ्चालित छ । अत्यन्त न्यून आय भएका तर पुँजी अभावमा उद्योग–व्यवसाय सञ्चालन गर्न नसकेका उद्यमीका लागि भनेर यो कोष खडा भएको हो । यसबाट बिनाधितो ५ लाखसम्मको ऋण व्यवस्था गरिएको छ । सरकारले प्रत्येक वर्ष ४ करोड रुपैयाँ जम्मा गर्ने भनेको छ । कोषले गर्दा महिलालाई हौसला मिलेको छ । ऋण पाउन महिलाको नाममा उद्योग दर्ता गर्नुपर्छ भन्ने चेतना बढेको छ ।
तर, कोषको रकम हुनेखाने र पहुँचवालाले पाए, लक्षित वर्गसम्म पुगेन भन्ने आरोप छ नि !
यो शतप्रतिशत गलत हो । त्यो छानबिन प्रक्रिया एकदमै पारदर्शी छ । केन्द्रदेखि जिल्लासम्म कमिटी बनाइएका छन् । कसरी लिने भन्ने मापदण्ड पनि छ । त्यसैले यसमा त्यस्तो समस्या छैन । त्यस्तो समस्या भेटिए सरकारी अधिकारीदेखि बैंकहरूसम्म कारबाहीमा पर्छन् ।
महिला उद्यमशीलता विकासका लागि हाम्रो शिक्षा प्रणालीमा केही सुधार गर्नुपर्ने देख्नुहुन्छ ?
धेरै छ, पहिलो त विद्यालयदेखि विश्वविद्यालय तहसम्म उद्यमशीलता विकासको कोर्स तय गरिनुपर्छ । यो कुरा हामीले धेरै पहिलेदेखि नै भन्दै आएका छौं । उद्यमशीलतासम्बन्धी चेतनाको विकास गर्ने विभिन्न संघ–संस्था छन् । त्यसबाहेक महिलाका नाममा छुट्टै क्लस्टर हुनुपर्छ । महिलाका लागि छुट्टै उद्योग ग्राम हुनुपर्छ, जहाँ महिलाले गरेको काम देखाउन सकियोस् । सरकारले पनि नयाँ औद्योगिक क्षेत्र स्थापना गर्ने भनेको छ, हरेक औद्योगिक क्षेत्रमा महिलाका लागि औद्योगिक ग्रामको व्यवस्था हुनुपर्छ ।
प्रसंग बदलौं, यतिबेला मुलुकको अर्थतन्त्र तहसनहस भएको छ । तपाईं सफल उद्यमी पनि हुनुहुन्छ, कसरी हेर्नुभएको छ ?
यो निक्कै दुःखद् र दर्र्दनाक समस्या हो । भूकम्पबाट थलिएका हामीलाई नाकाबन्दी र मधेस आन्दोलनले धेरै असर पारेको छ । मलाई लाग्छ, यो एउटा धनी देशले गरिब देशमाथि गरेको हिंसा पनि हो । यही हिंसाका कारण कति महिला डिप्रेसनको सिकार भएका छन्, कति महिलाको घर झगडा सुरु भएको छ । 