
﻿- भवन भट्ट, उपाध्यक्ष, गैर आवासीय नेपाली संघ

अहिले सबैतिर आर्थिक समृद्धिको कुरा उठिरहेको छ । तपाई जापानजस्तो समृद्ध मुलुकमा गएर सफल व्यवसायी बन्नुभएको छ । देशको आर्थिक समृद्धिका लागि के गर्नुपर्छ ?

कुनै पनि सफल सुरुवात एक दुई दिनमै भइहाल्दैनन् । अझ त देशकै आर्थिक समृद्धिको कुरा जटील कुरा हो । पहिलो त देश र त्यो देश हाँक्ने जिम्मा लिने नेताहरुको व्यवहारिक प्रतिवद्धता र दीर्घ अठोट चाहिन्छ । एउटा बृहत योजना चाहिन्छ । त्यो आफैले नहुनसक्छ । देशभित्र र बाहिर रहेको आफ्नो जनशक्तिलाई त्यसमा लगाउन सकिन्छ । वास्तविक अर्थको आर्थिक समृद्धि के हो ? जनता के चाहन्छन् र राष्ट्रको आवश्यकता के हो ? यी कुराहरु गहिराइमै गएर अध्ययन गर्नु जरुरी हुन्छ । कुनै पनि कामप्रति लगाव चाहिन्छ । व्यक्तिले एकल रुपमा त्यसलाई व्यक्त गर्छ भने राष्ट्रले सामूहिक रुपमा त्यसलाई व्यक्त गर्छ । आफ्नो देशको जनशक्तिलाई योजनावद्धरुपमा लगाउन सकियो र त्यसलाई कुशल नेतृत्व प्रदान गरियो भने आर्थिक समृद्धि टाढाको कुरा होइन । 
त्यसका लागि सन्दर्भका रुपमा केही उदाहरणहरु पनि हेर्नुपर्छ । खासगरी विश्वका तीब्र आर्थिक समृद्धि हासिल गरेका देशहरुको इतिहास अध्ययन गरेर तिनले के कस्ता चुनौती सामना गरे ? तिनले के कस्ता रणनीति अपनाए ? कस्तो मार्गचित्र पछ्याए भन्ने कुरा अध्ययन गरेर केही कुरा लिन सकिन्छ । अमेरिका, जापान, चिन जस्ता ठूला देशहरु पनि कुनै समय यस्तै समस्यामा थिए । पछिल्लो समयमा पनि नेपालको जस्तो द्वन्द्व भएका देशहरु अहिले निकै माथि उठेका छन् । ती सबै कुराबाट केही सिक्नु पनि जरुरी छ । हुनत संसारका ठूला देशहरु, अमेरिका, जापान, चिनले पनि आफ्नो अर्थतन्त्रलाई कन्टोल गर्न सकेका छैनन् । तर, उनीहरुले कस्तो मार्गचित्र लिएका छन् भन्ने हामीले पछ्याउनुपर्छ । जस्तो खुल्ला आर्थिक नीति, द्वैध करका कुराहरुमा हामी अलिकति अगाडि बढ्नुपर्छ । लगानी मैत्री वातावरण कसरी बनाउने, के व्यवस्थाहरु यहाँ आएका लगानीकर्तालाई हुन्छ भन्ने कुरा राम्ररी बुझाउनुपर्छ ।


अहिले देशमा एनआरएनको केही लगानी सुरुवात भएको छ । तपाई आफैले पनि केही लगानी गर्नुभएको छ । एउटा समृद्ध मुलुकमा गरेको अनुभूतिका आधारमा नेपालमा के कुरा सुधार भयो भने अरु लगानी भित्र्याउन सकिन्छ ? 
पहिलो कुरा त राज्यका ऐन कानुन मजबुत हुनुपर्छ । ऐन, नियम, कानुन लगानी मैत्री हुनुपर्छ । तर, विडम्वना यो छ कि हाम्रो देशका ऐन कानुन धेरै वर्ष पुराना छन् । अहिलेसम्म संविधान नै बन्न सकेको छैन । अन्तरिम संविधानले देश चलिरहेको छ । बाहिरबाट लगानी आउनका लागि यी कुराहरु व्यवस्थित गर्नैपर्दछ । हामीले पो जेजस्तो भए पनि आफ्नै देश हो भनेर सोच्छौं । हामीसँग एउटा राष्ट्रिय भावना छ । त्यसबाट प्रेरित भएका छौं हामी । तर, अरुसँग त त्यस्तो हुन्न । कुनै पनि विदेशी कम्पनीले लगानी गर्दा राज्यको सुरक्षा नै हेर्छ ।  कन्ट्री रिस्क  हेरिन्छ । त्यसैले हाम्रा सबै ऐन नियमहरुलाई आधुनिकीकरण गर्नुपर्छ । अहिलेको विश्व सुहाउदो र विश्वलाई आकर्षित गर्ने खालको संविधान बन्नुपर्छ । अलिकति पनि ढिला नगरी संविधान बनाउनुपर्छ । यदि संविधान बनाउन ढिला भयो भने देश बनाउन पनि ढिला हुनेछ । यो सबैभन्दा मुख्य काम हो भन्ने बोध भएन र यो काम ढिला भयो भने देश पछि धकेलिदै जानेछ । 
संसारमा दुई किसिमका लगानी आउँछन् । एउटा आपत परेका बेला, मौका छोपेर लगानी आउँछ । अर्को स्थायित्व र सुरक्षित भएको परिपूर्ण देशमा नै लगानी आउँछन् । अहिले संसारमा ठूला लगानीकर्ताहरुले  कन्ट्री रिस्क  १० १५ प्रतिशतसम्म  माइनस डिजिट  मै राखेर क्याल्कुलेशन गरेका हुन्छन् । संसार यति परिवर्तनशील छ कि यही दस वर्षकै इतिहास हेर्ने हो भने लेह्मान ब्रोदर्स जस्ता ठूला ठूला संस्थाहरु डुबेर गएका छन् । कत्राकत्रा देशहरु आर्थिकरुपमा टाट पल्टेका छन् । उनीहरुले कस्ता कस्ता चुनौतीहरु सामना गरे र कसरी त्यसबाट अन्ततः निकास पाए भन्ने अध्ययन गर्नु पनि जरुरी छ ।


नेपालका कुन कुन क्षेत्रमा अहिले लगानी उपयुक्त देख्नुहुन्छ ? एनआरएन र अन्य अन्तराष्ट्रिय लगानी कर्ताहरुलाई तपाईको भनाई के छ ? 
विश्वमा अविश्वसनीय सफलता मान्छेले हात पारेको छ । सम्भव नै नदेखिएका ठाउँमा मान्छेहरुले आफ्नो सफलता देखाएका छन् । कृत्रिम प्रकृति निर्माण गरेर पनि मानिसहरु रमाइरहेकै छन् । तर, नेपाल त धेरै सम्भावना बोकेको देश हो । यहाँको जुनसुकै क्षेत्रलाई पनि विकास गर्न सकिन्छ । यही एउटा चिज मात्र भन्ने छैन । तै पनि अहिलेका लागि सबैभन्दा फोकस गरिएका क्षेत्र भनेका पर्यटन, हाइड्रो, कृषि, एभिएशन, इन्फास्ट्रक्चर, उत्पादनजन्य उद्योगहरु आदि छन् । तर, यी विकास र समृद्धि राज्यको नीति र स्थायित्वसँगै भर पर्छ । राज्यको नीति, नीति कार्यान्वयन गर्ने नेतृत्व राम्रो भएमा लगानीको समस्या पर्दैन । 
अर्को भनेको अहिले नै हामीले केही अन्तराष्ट्रिय उद्योगहरुलाई नेपालमा आमन्त्रण गर्न सक्छौं । एक समय अमेरिका, जापान लगायत विश्वका ठूला कम्पनीहरुले चिनमा गएर कम्पनी स्थापना गरे । भियतनाम, मान्मारमा पनि केही उद्योगहरु स्थापना गरिए । चिनले सुरुमा लगानी मैत्री नीति बनाएर ती सबै उद्योग तथा फर्महरुलाई आफ्नो देशमा आमन्त्रण पनि गरेको थियो । तर, अहिले चिनले नीतिमा केही कडाइ गर्दै गएको छ । साथै त्यहाँको  लेबर कस्ट  पनि बढ्दै गएको छ । अहिले चिनबाट धेरै कम्पनीहरु निस्कन थालेका छन् । केही निस्किसकेका पनि छन् । ती कम्पनीहरु चिनबाट निस्कन त निस्के तर कहाँ स्थापित हुने भन्ने खोजिरहेका छन् । अन्तराष्ट्रिय बजार प्रतिस्र्धा गर्न तिनले आफ्नो उत्पादन त दिनुपर्ने हुन्छ नै । सबै हिसाबले हेर्दा खेरी नेपालमा त्यो सम्भव छ । हाम्रोमा यत्रो युवाशक्ति छ । देशमा रोजगार नपाएर लाखौ युवाहरु विदेशमा गइरहेका छन् । सरकारले राम्ररी नीति र लगानी सुरक्षाको ग्यारेन्टी गर्यो भने धेरै राम्रा कम्पनीहरु र लगानी भित्र्याउन सकिन्छ । मझौला र केही ठूला अन्तराष्ट्रिय उद्योगहरु पनि नेपालमा हामीले ल्याउन सक्छौं । त्यसका लागि अरु देशहरुसँगको दौत्य सम्बन्ध राम्रो बनाउँदै जानु जरुरी छ । दौत्य सम्बन्ध कायम गरिएका देशहरुमा सकेसम्म अवैतनिक दुतहरु राखेर देशका लागि केही काम गर्नुपर्यो । यदि सरकारले अवैतनिक दुत राख्न सक्दैन भने एनआरएन कमिटिहरुलाई त्यो भूमिका खेल्न दिएर भए पनि काम थाल्नु जरुरी छ ।


चिनबाट निस्केका कम्पनीहरुले अरु देश खोजिरहेका छन् भन्नुभयो । के त्यस्ता ठूला अन्तराष्ट्रिय स्तरका फर्महरुलाई नेपालमा ल्याउन सकिएला ? 
अन्तराष्ट्रिय फर्महरु त्यति सजिलै आउन त गाह्रो छ । तर, असम्भव भने छैन । सबैभन्दा पहिलो लगानीकर्ताले  कन्ट्री रिस्क लाई हेर्छ । आफ्नो लगानी सुरक्षित हुन्छ कि हुन्न भन्ने कुरा हेरेर अन्य कुराहरुमा जाने हो । तर, अहिले हाम्रो  खराब छाप  बाहिर परिरहेको छ । अन्तराष्ट्रिय लगानीकर्ताहरुले नेपाललाई  रिस्क कन्ट्री का रुपमा हेरिरहेका छन् । अहिले धेरै देशका परराष्ट्र मन्त्रालयका वेवसाइटमा नेपाललाई  रिस्क कन्ट्री का रुपमा राखिएको छ । यसतर्फ सरकारले ध्यान जानुपर्छ । सशस्त्र द्वन्द्व त सकियो तर संविधान बन्न सकेको छैन । संविधान नै बन्न नसकेको देशमा आएर कसले लगानी गर्न चाहन्छ र ? यी कुराहरु त हामीले सुधार गर्नुपर्छ नै । 


अन्तराष्ट्रिय स्तरका लगानीकर्ताहरुसँग तपाईहरुले केही कुरा गर्नुभएको छ ? नेपालको अहिलेको अवस्थाका बारेमा के भन्छन् उनीहरु ?
मैले जापानी साथीहरुसँग कुरा गर्छु । जापानका ठूला उद्योगी साथीहरुलाई नेपालमा ल्याएर घुमाइरहेको पनि छु । यहाँ आएर घुमेपछि  यो त २० वर्ष पहिलेको फिलिपिन्स जस्तो रहेछ, राम्रो मौका छ ।  भन्छन् उनीहरु । उनीहरु त व्यक्तिगत रुपमा कन्भिन्स हुन्छन् तर उनीहरुले बुझेर मात्र हुँदैन । हाम्रो देशको सरकारले त्यो देशको सरकारसँग राम्रो कुरा त गर्नैपर्छ । कसैले पनि आफ्नै पकेटको पैसा त लगानी गर्ने होइन । उनीहरुले फाइनान्स इन्स्च्यूटहरुमा एप्लाई गर्नैपर्छ । फाइनान्स इन्स्च्यूटले नेपालमा लगानी गर्न थालेको भनेपछि झस्किहाल्छन् । बन्देज लगाइहाल्छन् । 
एउटा के कुरा गर्न सकिन्छ भने त्यस्ता खालका उद्योग तथा कम्पनीलाई लविङ गर्न सकिन्छ । अहिले केही कम्पनीहरु भारततर्फ आँखा लगाइरहेका छन् । भारतमा जान थालेका ती व्यवसायी साथीहरुलाई म भन्ने पनि गर्छु,  तपाईहरुले चिनमा गएर जुन गल्ती गर्नुभयो, त्यही गल्ती फेरि नदोहो& याउनुस । भारत पनि ठूलो देश हो । उसले पनि आफ्नो उद्देश्य पूरा नहुञ्जेलसम्म त स्वागत गर्छ । तर, तपाईहरुबाट प्रविधि, लगानी वा सबै कुरा भरपुर लिइसकेपछि वा आफू दह्रो भइसकेपछि भोलि त्यस्तै स्ट्रङ नीति बनाइदियो भने तपाईहरुलाई गाह्रो पर्छ । बरु, नेपालतिर लगानी गर्नुस भन्ने गर्छु म । यदि नेपालमा आयो भने त्यो कुराबाट भने बच्न सकिने स्थिति छ । किनकि नेपाल धेरै सानो देश छ । त्यसरी आउने लगानीलाई एकैचोटी कडा नीति ल्याएर पठाउन सक्दैन । चिन र भारतसँग टक्कर लिन जति गाह्रो हुन्छ, त्यति गाह्रो नेपालसँग हुँदैन भनेर कन्भिन्स पनि गर्ने कोशिस गरिरहेका छौं । 
अर्को उनीहरुलाई मैले भन्ने गरेको छु । नेपालमा उत्पादन गर्नुभयो भने त्यसको बजार पनि ठूलो छ । नेपालको दायाँ र बायाँ ठूला देश भएको हुनाले नेपालमा उत्पादनले सजिलै बजार लिन्छ । गुणस्तर कायम गरेपछि बजार खोज्न अरु ठाउँमा जानै पर्दैन । यस दृष्टिले नेपालमा ठूलो अवसर छ । अवसर भरपुर भएको देश भनेको नेपाल हो भनेर मैले धेरै अन्तराष्ट्रिय सेमिनारहरुमा भनिरहेको छु ।
हामीले नकारात्मक कुराहरु गरेर केही पनि हुन्न । हाम्रा कुन कुन कुराहरु  प्लस  छन् ती कुराहरु गर्नुपर्छ । हाम्रा राम्रा पक्षहरुलाई उजागर गर्न सक्यौ भने अवश्य पनि ठूला लगानीकर्ता तान्न सक्छौं । 


तपाईहरुले नेपालमा खुल्ला विश्व विद्यालय स्थापना गर्ने पहल थाल्नुभएको थियो । अहिले त्यो कहाँ पुग्यो ? कहिलेसम्म सुरु हुन्छ त्यो विश्वविद्यालय ? 
नेपालमा खुल्ला विश्वविद्यालय स्थापना गर्ने एनआरएनको एउटा महत्वपूर्ण काम हो । त्यसका लागि हामीले केही समय अघि मात्र क्यानडामा त्यहाँको एउटा ठूलो विश्वविद्यालयसँग  एमओयू  गरेका छौं । सुरुमा केही अप्ठ्यारा पनि आए । तर, अहिले यो काम धेरै अगाडि बढिसकेको छ । अब पहिलो चरणको  फन्ड राइजिङ को काम सुरु हुन्छ । अहिले हामी नेपालमा एनआरएनको आफ्नै भवन बनाउने कामका लागि सहयोग संकलनमा लागेको हुनाले त्यो कामलाई दोस्रो चरणमा राखेका छौं । तर, अब एनआरएन भवनको काम सक्ने बित्तिकै हामी त्यसमा लाग्छौं । सम्भवतः केही समयमा नै त्यो काम पनि हामी सुरु गर्छौ ।


डेढ दशक अघि नेपालबाट जापानमा गएर आफ्ना व्यवसायहरु थाल्नुभयो । यो डेढ दशकमा तपाई एउटा सफल व्यवसायी र अरुको प्रेरणा पनि बन्नुभएको छ । पहिलेका आफ्ना ती दिनहरुलाई कसरी सम्झनुहुन्छ ? 
जीवनमा थुप्रै अवसर र संयोगहरु आउँछन् । थुप्रै उतार चढावहरु पनि आउँछन् । अवसर र संयोगका बीचमा व्यक्तिको जीवन गुज्रन्छ । व्यक्तिको  मोटिभेसन  पहिलो कुरा हो । पहिलो उसले कुन टार्गेट लिएको हुन्छ, त्यो टार्गेट मिट गर्न उसले सही कदम चाल्छ कि चाल्दैन वा उसले चालेका स्टेपहरु कतिको सफल हुन्छन् त्यसमा भर पर्छ । मैले बाहिर गएर केही गर्छु भन्ने टार्गेट लिएर अघि बढे । ती सबै मेरो जीवनका  प्रोसेस  हुन् । तर, मैले आफूलाई धेरै ठूलो परिवर्तन पाएको छैन । म यहाँबाट जाँदा जुन मोटिभेसन थियो त्यो कति पनि घटेको छैन । मेरो विचार र भावना पनि जस्ताको तस्तै छ । अहिले केवल आफ्नो फर्महरु चलाउनेमा मात्र बढी केन्द्रित छु । समय क्रममा धेरै धेरै काम गरियो । काम गर्ने क्रममा फरक फरक रणनीति अपनाइयो । यो संरचना तयार गर्नका लागि आफूले बनाएका रणनीतिहरु, खर्चेका समयहरु र त्यसलाई प्राप्त गर्नका लागि आफूले हिडेका बाटाहरु निकै फरक थिए । त्यतिबेला र अहिले त्यति ठूलो परिवर्तन पाएको छैन । मैले अहिलेसम्म पछाडि फर्केर हेर्न पनि पाएको छैन आफैले हिडेका बाटाहरुलाई । यसलाई नै गोल ठानेको भए त मैले फर्केर हेर्थे होला । मैले साथीहरुलाई भन्ने गर्थे कि मलाई उकालो चढ्न रहर लाग्छ । अहिले पनि कतिसम्म चढ्न सकिन्छ भन्ने प्रोसेसमै छु । 


तपाईले  एक दिन एक दान  भन्ने एउटा ठूलो सामाजिक अभियान पनि सुरु गर्नुभएको छ । त्यो अभियानका बारे केही बताइदिनुस । 
म जुन दिन एनआरएनको उपाध्यक्षमा निर्वाचित भए, त्यो दिन यो अभियान सुरु गरेको हो । त्यो अक्टोबर २२ को दिन थियो, जुन दिन हामीले सपथ लिएका थियौं ।  एक दिन एक दान  अभियानको अहिले ३६० श्रृङखलामा पुगेको छ । यसले एक वर्ष पूरा गर्दैछ । यो डोनेशनले कसैको सबै समस्या त समाधान गर्ने होइन, समस्यामा टेवा पु& याउन सकियो भने पनि धेरै हुन्छ । अझ यसले कसैलाई मोटिभेट गराओस भन्ने भावनाका साथ यो अभियान सुरु गरिएको हो । अभियान थाल्दा त्यति धेरै सोचेको पनि थिएन । तर, अभियानपछि धेरै ठाउँबाट यसको प्रशंसा पाएको छु, धेरै सुझाव पनि । कालान्तरमा यसलाई एउटा अभियानकै रुपमा जारी राख्ने सोचेको छु । एक वर्ष मैले आफू एक्लैले गरे । अब अरुलाई पनि कल गरेर यो अभियानलाई अगाडि बढाउँछु । अलि ठूलो बृहत रुपमा अघि बढाउने मेरो चाहना छ । अरुलाई भन्नुभन्दा पनि आफैले गरेर नदेखाएसम्म त्यसको अर्थ हुँदो रहेनछ भनेर मैले आफैले थालेको हो । मैले यसलाई धेरै हाइलाइट पनि गराइन । यसलाई जसरी पनि आफैले ३६५ दिन पूरा गर्छु भनेर प्रतिवद्धता गरे र अहिले अब एक वर्ष पूरा गर्दैछ । यसबाट मान्छेमा केही न केही मोटिभेशन होस् भन्ने मेरो चाहना छ ।

 
