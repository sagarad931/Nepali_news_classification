
﻿विपत्‌पछिको राहत वितरण र पुनर्निर्माणको व्यवस्थापन गर्न नेपाली राज्य समर्थ छैन । जुन राज्यले सामान्यवस्थामै आफ्नो नागरिक चिन्दैन, उसको रोजीरोटी र आवश्यकता बुझ्दैन, उसको निजी आपत्‌विपत्का बेला हात अघि बढाउँदैन, छिटो छरितो न्याय सम्पादनको प्रत्याभूति दिंदैन, त्यस्तो राज्यले सम्भारको संक्रमणकालमा लोक–कल्याणकारी भूमिका खेल्न सक्दैन ।
सबै राजनीतिक र प्राकृतिक उथलपुथलपछि नेपाली समाजमा एउटा साझ प्रवृत्ति देखापर्छ । शक्तिशाली वर्ग र त्यसको वरिपरिको सत्ता खोज्ने वर्ग विपत्‌को लाभांश बटुल्नमा व्यस्त हुने प्रवृत्ति । यिनीहरू सम्भारको दायित्वबाट भने पन्छिन्छन्, ‘शोकलाई शक्तिमा बदलौं’ त भन्छन्; तर शोकप्रति गम्भीर हुँदैनन् बरु शक्तिप्रति लालायित रहन्छन् । शक्ति प्राप्त गर्न पीडाको अर्को शृंखला थाल्न चुक्दैनन् ।
‘विनाशलाई अवसर बनाऔं’ भन्नेहरू पनि देखापर्छन् तर तिनको अर्जुनदृष्टि अवसरमा केन्द्रित हुन्छ । अवसर जुराइ दिने भए सानोतिनो विनाश रच्न पनि पछि पर्दैनन् । यो प्रवृत्ति गणतन्त्रको घोषणापछि र २०७२ को भूकम्पपछि पनि देखियो । त्यसैले उथलपुथलपछि राज्यले पीडितको पक्षमा काम गरेन भनेर गरिने आलोचनाको खास अर्थ छैन । बरू राज्यले त्यस्तो दायित्व पूरा गर्न किन सकिरहेको छैन भनेर खोज्नुपर्छ ।
शासकवर्ग र त्योसँग उठबस गर्नेहरू असंवेदनशील भए, भनिन्छ । आफ्नो पारिवारिक र समूहगत स्वार्थमा लिप्त भए पनि भन्ने गरिन्छ । तर यस्तो स्वार्थ त सबैतिर छ ।
अन्तर्राष्ट्रिय गैरसरकारी संस्थामा भित्रियाहरूको जगजगी हुन्छ । तिनको वरिपरि खास–खास विशेषज्ञ संस्था हुन्छन् । केही विश्वव्यापी संस्थामा प्रोजेक्ट ‘मिलाउने’ देखि भर्ती गर्नेसम्ममा कमिशन खानेहरू छन् । नागरिक समाजका अङ्ग भनिने एनजीओमा ‘प्रक्रिया मिलाएर’ धेरैले आफ्ना मानिस भर्ती गरेका छन् । कति त संस्थापकका पेवा जस्तै बनेका छन् ।
यस्ता एनजीओलाई ‘तह लगाउने’ निकायमा परामर्शदाताको चयन ‘मिलाएरै’ हुन्छ । ‘सरकारी निकाय पारदर्शी र जवाफदेही हुनुपर्छ’ भनेर वकालत गर्ने एनजीओमा पनि भत्ता खाने र ‘लाइन मिलाउने’ काम दिनहुँ गरिन्छ ।
तर्कमा छोपिने सत्य
सार्वजनिक संस्थाको आम्दानी समाजले दिएको नासो हो । तर त्यसलाई नातागोता र साथीभाइबीच मनपरी बाँडेर सामाजिक पूँजी बनाउनेहरू काठमाडौं खाल्डोमा जताततै छन् । सार्वजनिक थलोमा आदर्शको प्रतिरूप देखिने विज्ञ नै यो खेलमा लिप्त हुन्छ । सार्वजनिक कोषको दोहन र बाँडचुँड नेपालमा सर्वस्वीकृत अभ्यास हो ।
समाजमा घुलेर बसेको यो जजमानी प्रथाबाट– राजनीतिबाहेक केही गर्न नसक्नेहरू हुन् या सबैथोक गर्न सक्ने सरकारी अधिकारीहरू– ग्रस्त छन् । त्यसैले स्वार्थ त नेपाली समाजको स्वाभाविक अभिव्यक्ति भइसक्यो । तर सार्वजनिक नैतिकताको क्षय अहिले मात्र भएको होइन ।
विभिन्न कालखण्डमा सार्वजनिक जीवनमा को कति गिरेको प्रतिमान कायम हुने हो, त्यो हेर्न मात्र बाँकी छ । यसरी सबैतिर छाएको स्वार्थले राज्यलाई निकम्मा बनायो भन्ने तर्क पनि आंशिक सत्य मात्र भयो ।
‘विपत्‌ व्यवस्थापनको दायित्व पूरा नगर्ने सरकारी कर्मचारी दण्डित हुँदैन, त्यसैले यो दुर्गति भएको हो’ भन्नेहरू छन् । यो टिप्पणी पछाडि ‘दायित्वबेगर अधिकार हुँदैन’ भन्ने मान्यता छ । ‘अधिकार प्रयोग गर्नेहरूले दायित्व निर्वाह गर्दैनन् भने तिनलाई अधिकारविहीन बनाउनुपर्छ’ भन्ने आशय यहाँ छ ।
तर दण्डहीनता नेपालमा संस्थागत भइसक्यो । उद्दण्डकर्ताहरूको गैरकानूनी गतिविधिकै लर्को लागेर राज्य प्रणालीको जग बनेको छ ।
राजनीतिक परिवर्तन र स्थिरता दुवैको आवश्यक शर्त हिंसा हो भन्नेहरूको यतिखेर बहुमत छ । हरेक राजनीतिक उथलपुथलपछि सबैखाले गम्भीर अपराधलाई समयको माग ठहर्‍याउने बलियै परम्परा बनिसकेको छ । यस्तो अवस्थामा ‘दोषी को ?’ भनेर खोज्ने बेला पनि घर्किसक्यो ।
किनभने दोषी कहलिएकाहरू सर्वशक्तिमान् भइसके । तिनले ‘को निर्दोष बाँकी छ र !’ भनेर खोज्न थालिसके । कहिल्यै दण्डित हुनु नपरेको मानिस कतै भेटिए उसैको बलि लिने जोसुकैको ध्याउन्न देखिन्छ । त्यस्तो बलिको भाग खाने÷ख्वाउने प्रचलन सामाजिक भेटघाटको अभिन्न संस्कार बनिसकेको छ ।
दोषीहरू र दोषलाई सम्पन्न जीवनको खुट्किला ठान्नेहरू यस्तै खोजका मतियार छन् । यो उद्दण्ड वृत्तिमा क्रान्तिकारिता देख्ने रोगले समाजलाई सिङ्गै गाँजेको छ । धेरै पीडितलाई र तिनको पक्षमा वकालत गर्ने अभियन्ताहरूलाई पनि यो रोग लागेको छ ।

वि.सं. १९९० तिर कथित एकतन्त्रीय शासकहरूले पनि प्रभावित घरपरिवारलाई चिन्ने प्रयास गरे । अहिले लोकतान्त्रिक गणतन्त्रका संवाहक भन्नेहरूले पीडितको आवश्यकता र चाहनालाई चिन्ने प्रयास गरेनन् । बिचौलियाहरूलाई खेल्ने ठाउँ दिएको राज्य तिनको संरक्षक नै भएको छ ।

पीडितसम्म राहत पुर्‍याउने संस्थाहरू पनि यही रोगले ग्रस्त छन् । यसको उदाहरण जनजाति आन्दोलनका अभियन्ता हुन् या मधेश, दलित वा अन्य आन्दोलनका– सर्वत्र एउटै रोग देखिन्छ– पीडित भन्दा पनि चर्को ‘क्रान्तिकारी’ बन्ने । त्यस्तै कुनै राहत वितरण गर्ने वा कतै सानो सेवा वा सहयोग गर्‍यो भने सरकार, राज्य वा अन्यलाई ठूलो स्वरमा गाली गर्ने र ‘क्रान्तिकारी’ बन्ने प्रवृत्ति व्याप्त छ । त्यसैले दण्डहीनताको तर्क पनि अपूरो छ ।
एकात्मक भएकैले राज्यले समाजको विविधतालाई उपेक्षा गर्‍यो भन्ने तर्क पनि छ । उदाहरणको लागि, ‘२०७२ को भूकम्पले सबैभन्दा प्रभावित तामाङ समुदायले भोगेको दुःखको प्रतिनिधित्व राहत वितरण र पुनर्निर्माणमा भएन ।
राज्यका विभिन्न निकायमा सजातीय र एकलभाषी प्रभुत्व छ । त्यसो हुँदा तामाङलगायतका सीमान्तीकृत समुदायको दुर्गतिउपर ध्यान पुगेन’, भनिन्छ । अथवा, ‘नृशंस बहुमतद्वारा सञ्चालित सरकारलाई अल्पसंख्यक र प्रतिनिधित्वविहीन समूहको अपेक्षा पूरा गर्नुपर्ने बाध्यता रहेन’ पनि भनिन्छ ।
लोकतन्त्रमा गणितीय बहुमत सर्वोपरि हुन्छ भन्ठान्नेहरू सरकारमा छन् । तिनले सरकार ढल्दैन भन्ने उद्‌घोष गरे भइहाल्यो । तिनको वैधानिकतालाई कसैले चुनौती दिन सक्ने भएनन् भन्ने पनि छन् ।
यसरी तर्क गर्नेहरूले पञ्चायत छँदा, अल्पमत अथवा संयुक्त सरकार छँदा पनि विभिन्न खाले विपत्मा राज्यले चालेका पाइला प्रभावकारी थिएनन् भन्ने बुझेको देखिएन । अझ् त्यतिबेला स्थानीय निकाय त पीडित र प्रभावितहरूको वर्ग, जात र भाषाका मानिसले हाँकेको अवस्थामा थियो ।
तर तिनका गतिविधि पनि सन्तोषजनक नभएको तथ्यलाई मनन् गरेको देखिएन । नेपालको विपत् प्रतिक्रिया र व्यवस्थापनको इतिहास केही नायक र धेरै खलनायकको कथाको रूपमा देखिन्छ । यो कथा त्यसै लोकप्रिय भएको होइन । प्रणालीगत कमजोरीको दीर्घ रोगले समाजका सबैजसो अङ्ग जर्जर भइसकेका छन् । यस्तोमा महामानवहरूको खोजीमा आस्था बढ्नु स्वाभाविकै हो ।
अक्षम राज्य
खास कुरो के हो भने विपत्‌पछिका राहत वितरण र पुनर्निर्माणको व्यवस्थापन गर्न नेपाली राज्य समर्थ छैन । जुन राज्यले सामान्यवस्थामै आफ्नो नागरिक चिन्दैन, उसको रोजीरोटी र आवश्यकता बुझ्दैन, उसको निजी आपत्‌विपत्‌का बेला हात अघि बढाउँदैन, छिटो छरितो न्याय सम्पादनको प्रत्याभूति दिंदैन, त्यस्तो राज्यले सम्भारको संक्रमणकालमा लोककल्याणकारी भूमिका खेल्न सक्दैन ।
१९९० सालका भूकम्पपीडितको राहत र पुनर्निर्माण आवश्यकता निश्चित गरिएको भूकम्पपीडितोद्धारक संस्थाको विवरण।
त्यस्तो आश गर्नु इतिहासप्रति अचेत हुनु हो । यतिखेर पनि राज्य हाँक्ने नेतृत्व र आसेपासे वर्ग÷समूहबीच पक्ष र प्रतिपक्ष जस्तो जुहारी चलेको छ । विपक्षले संस्थापनलाई ‘संवेदनाहीन र विफल’ भन्छ ।
संस्थापनले विपक्षलाई नसघाएको आरोप लगाउँछ । तर वास्तविकतामा विपत् व्यवस्थापन र पुनर्निर्माणको दायित्व बोक्न यी दुवै अक्षम छन् । जुन तिनले पनि बुझेका छन्, नभनेका मात्र हुन् ।
यो कुरो प्रत्येक सङ्कटपछि उद्धार, राहत वितरण र पुनर्निर्माण राज्यका परम्परागत निकायबाट हुँदैन, बरु चेन अफ कमाण्डबाट चल्ने ‘हाइरार्की’ स्पष्ट छुट्टिएको सेना परिचालन गर्नुपर्छ अथवा विशेषाधिकारसम्पन्न उच्चस्तरीय प्राधिकरण नै चाहिन्छ भन्ने कुरोमा तिनको एकमत रहेबाट पुष्टि हुन्छ ।
जबकि लोकतन्त्रमा नेता र जनताबीचको सम्बन्ध यस्तो हुनुहुँदैन । शायद यो सम्बन्ध थिएन पनि । तर पछिल्लो समयमा नेता र जनताबीचको सुमधुर सम्बन्धमा खास पक्षले हस्तक्षेप गरिरहेको छ र सम्बन्धमा पनि एक खालको ‘हाइरार्की’ बन्दै गइरहेको छ ।
राज्यको स्थायी संरचना कुनै उच्चस्तरीय अस्थायी प्राधिकरणभन्दा पारदर्शी हुन्छ, असैनिक संरचना सुरक्षा निकायभन्दा बढी लोकतान्त्रिक र उत्तरदायी हुन्छ ।
तैपनि विपत्ति परेको बेला पीडित त पीडित भए, दातृ निकाय र नागरिक समाजसमेत ‘इमर्जेन्सी’ गफमा बहकिन्छन् । कुनै संस्थालाई सङ्कटमोचक भनेर प्रस्तुत गर्छन् र त्यसैको पाउमा पारदर्शिता र जवाफदेहितालाई लगेर तिलाञ्जली दिन्छन् ।
अरू बेला नागरिक अधिकार र जवाफदेहिताको दुहाइ दिनेहरू नै त्यस्तो संस्थाको निरंकुश नीति र प्रक्रिया स्वीकार्छन् । छिटोभन्दा छिटो राहत वितरण र पुनर्निर्माणमा सघाउन भनेर आपूर्ति र खरीद प्रक्रियालाई अपारदर्शी बनाउँदा बोल्दैनन् ।

‘शोकलाई शक्तिमा बदलौं’ वा ‘विनाशलाई अवसर बनाऔं’– प्रत्येक राजनीतिक/प्राकृतिक विपत्तिपश्चात चल्ने यस्ता नारामार्फत नेपाली समाजमा हतारको यस्तो माहोल बनाइन्छ, जहाँ विपत्तिको प्रतिक्रिया पीडितको पीडा र आवश्यकताकेन्द्रित हुनुको सट्टा बिचौलियाको बजारको रूपमा प्रकट हुन्छ र राज्य नै ती बिचौलियाको संरक्षक भइदिन्छ । २०७२ सालको महाभूकम्पपछि पनि यही भयो ।  

पुनर्वासका निम्ति गरिने जग्गा अधिग्रहण प्रक्रियाउपर गुनासो, सुनुवाइ र फिरादलाई निरर्थक बनाउँदा बोल्दैनन् । नियमित र सन्तुलित प्रक्रियालाई तोडेर आकस्मिक आवश्यकताको तर्क दिंदै समानान्तर सरकार चलाउँदा चूप बस्छन् । माहोल पनि यस्तै बन्छ ।
सङ्कटको घडीमा पारदर्शिताको कुरा गर्नु राजनीतिक दृष्टिले ठीक मानिंदैन । यो माहोलले विपत्‌का बेला राज्य र नागरिकलाई एकैठाउँमा ल्याउनु साटो दुईतिर धकेलेर बिचौलिया शक्तिलाई ठाउँ दिन्छ ।
सङ्कटका बेला लोकतान्त्रिक विधिलाई स्थगित गर्नुहुन्छ र गर्नुपर्छ भन्ने मान्यता स्थापित नै हुनपुग्छ । विपत्तिका बेला आलोचना, विमति र असहमतिका स्वर सुनिरहनु पर्दैन भन्ने मान्यता सर्वसाधारणमा पनि उत्तिकै छ, जति समाजका अगुवाहरूमा । प्रभावकारी राहत वितरण र पुनर्निर्माण सम्पन्न गर्न बिचौलिया चाहिनु नेपाली समाजको जरोमा बसेको अलोकतान्त्रिक चरित्र फस्टाएको एउटा उदाहरण मात्र हो ।
सक्षम बिचौलिया
बिचौलिया संस्थाको आवश्यकता महसूस हुनु नै राज्य र जनसमुदाय टाढिंदैछन् भन्ने प्रमाण हो । नेपाली समाजमा सार्वजनिक जीवन फराकिलो हुँदैछ भनिन्छ । बढ्दो संख्या र विविध पृष्ठभूमिका नागरिकले आफ्नो अभिव्यक्ति दिने अवसर जुर्दैछ भनिन्छ । सरकारी र सार्वजनिक संस्था बढी सहभागिता र प्रतिनिधिमूलक हुँदैछ भनिन्छ । तैपनि किन राज्य र जनताबीच खाडल बढ्दो छ भन्ने प्रश्न महत्वपूर्ण हो तर त्यसरी प्रश्न गरिंदैन ।
वि.सं १९९० र २०७२ को भूकम्पपछिको राहत वितरण र पुनर्निर्माणको तुलना गरेर यो प्रश्नको एउटा उत्तर पाउन सकिन्छ । अहिले पुनर्निर्माण प्राधिकरणले विज्ञहरूको मद्दत लिएर क्षति विवरणको अनुमानित रकम निकाल्यो । पुनर्निर्माणको लागत हिसाब गर्‍यो ।
आन्तरिक र विदेशी सहयोगको लागि अनुरोध गर्‍ यो । प्रभावित परिवारलाई निश्चित रकमको राहत, अनुदान र ऋण दिने घोषणा गर्‍यो । र यी रकम घरधुरीको आवश्यकता र चाहना अनुसार फरक–फरक छैनन् ।
राज्यको यो कदमले सक्षम र अक्षम परिवारबीच फरक देखेन । राजनीतिक र सामाजिक स्रोतमा हुने फरक–फरक पहुँचका परिवारलाई छुट्याएन । विविध सांस्कृतिक र परम्परागत अनुभव भोगेका समुदायबीच भेद देखेन ।
भौतिक सम्पदाको रूपान्तरण र हस्तान्तरणका बेग्लाबेग्लै तरीका अपनाउने जातजाति खुट्याएन । हचुवाको भरमा सबैलाई एउटै डालोमा राखियो । कतिसम्म भने आफैं पुनर्निर्माण गर्ने इच्छासमेत कुण्ठित गर्‍यो । यसबाट ‘राज्यले हामीलाई चिन्दैन’ भन्ने भावना सबैतिरका पीडित परिवारमा पर्न गयो । प्रभावित परिवार र लक्षित समुदायको अनुभव र स्व–व्यवस्थापन क्षमताको राज्यले अवमूल्यन गर्दोरहेछ भन्ने पर्न गयो ।
वि.सं. ११९० को भूकम्पमा पीडितको चाहना बुझ्न लिइएको घरधुरी तथ्यांक। 
हामी अहिले वि.सं. १९९० को भूकम्पपछि राणाशासन व्यवस्थाको प्रतिक्रियासम्बन्धी अनुसन्धान गरिरहेका छौं । उपलब्ध अभिलेखले समग्रमा राणाशासन नै अहिलेको लोकतान्त्रिक सरकारभन्दा बढी सूचना सङ्कलनमा छरितो थियो भन्ने देखाउँछ ।
त्यो ‘क्रूर’ शासन नै प्रभावित जनसमूहको चाहना नाप्न संवेदनशील थियो । राहत, ऋण र अनुदान वितरणमा प्रभाव