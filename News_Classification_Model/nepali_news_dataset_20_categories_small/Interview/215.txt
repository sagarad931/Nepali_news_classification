
डा. सञ्जय शर्मासचिव, खानेपानी तथा सरसफाइ मन्त्रालय
खानेपानी तथा सरसफाइ मन्त्रालय राजनीतिक भागबन्डाका लागि केपी शर्मा ओली नेतृत्वको सरकारले गठन गरेको थियो । नेपालमा पहिलो पटक गठन गरिएको यो मन्त्रालय आगामी सरकार गठनसँगै रहने नरहने टुंगो छैन । मन्त्रालय गठन जुनसुकै उद्देश्यले भए पनि अहिले यसको भूमिका निकै सान्दर्भिक रहेको मन्त्रालयका सचिव डा. सञ्जय शर्मा बताउँछन् । 
सरकारले आगामी आर्थिक वर्ष २०७३/७४ को नीति तथा कार्यक्रममा दुई वर्षभित्र सम्पूर्ण नेपालीलाई आधारभूत सरसफाइ तथा खानेपानीको सेवा पु¥याउने महत्वाकांक्षी लक्ष्य लिएको छ भने खानेपानीलाई संविधानको मौलिक हकमा समावेश गरिएको अवस्थामा मन्त्रालयको दायित्व बढी रहेको शर्मा बताउँछन् । 
सन् २०२३ सम्म नेपाललाई विकासशील राष्ट्रमा पुर्याउनका लागि सर्वसाधारणको जीवनस्तर सुधार गर्नुपर्ने र जीवनस्तरको मापन खानेपानी तथा सरसफाइको क्षेत्रले समेत निर्धारण गर्ने भएकाले मन्त्रालयको भूमिका बढ्दै गएको हो । खानेपानी तथा सरसफाइका क्षेत्रमा मन्त्रालयले हाल गरिरहेको कामका सम्बन्धमा सचिव डा. शर्मासँग कारोबारकर्मी राधिका ढकालले गरेको कुराकानी :
खानेपानी तथा सरसफाइ मन्त्रालले के काम गरिहरेको छ ?
यो मन्त्रालयको स्थापना नै आश्चर्यजनक ढंगले भएको हो । विविध कारणले मन्त्रालय गठन भए पनि अहिले आएर निकै सान्दर्भिक ठहर भएको छ । नेपाललाई अति कम विकसित राष्ट्रबाट सन् २०२३ सम्म विकासशील राष्ट्रमा लैजाने लक्ष्य पूरा गर्न मानिसको जीवनस्तरमा सुधार गर्नुपर्छ ।
जीवनस्तरको मापनमा खानेपानी तथा सरसफाइको सुविधा सहज हुनुपर्ने भए पनि हामी यो मामिलामा धेरै पछाडि छौं । यस कारण पनि यो मन्त्रालय महत्वपूर्ण छ । संविधानको मौलिक हकमै खानेपानीको व्यवस्था गरिएको छ । नागरिकको मौलिक हकको संरक्षण गर्नु सरकारको दायित्व हो ।
त्यसैगरी पुनर्निर्माणका लागि छुट्टै संरचना बनाए जस्तै खानेपानीका लागि पनि छुट्टै संरचना बनाएर अघि बढ्नु सकारात्मक कुरा हो । फेरि मन्त्रालय जोड्ने कुरा पनि आएको छ, अब के हुन्छ थाहा छैन ।
अहिले जम्मा ८३ प्रतिशत जनसंख्यामा खानेपानीको सुविधा पुगेको छ । हाम्रो त्रिवर्षीय योजनामा प्रत्येक वर्ष २–२ प्रतिशत थप्दै जाने र आगामी ३ वर्षभित्र ९० प्रतिशत पुर्याउने लक्ष्य छ । हाम्रो सबैभन्दा ठूलो समस्या भनेको खानेपानीका आयोजना सुरु हुनु तर दिगोपना नहुनु नै हो ।
हामीले साना, ठूला र मझौैला गरेर हजारौं खानेपानी आयोजना सञ्चालन गरेका छौं, तर तिनको दिगोपना हुन सकिरहेको छैन । यसमा महशुललगायतका समस्या देखिएका छन् । यी सबै समस्याका बीचमा मन्त्रालयले दुइ–तीन वटा रणनीति बनाएको छ । यसमा आधारभूत खानेपानीको सुविधा पु¥याउने लक्ष्य छ ।
यस रणनीतिको मुख्य उद्देश्य आगामी ३ वर्षमा शतप्रतिशत जनतामा खानेपानीको सुविधा पुर्याउने हो, तर आंकडामा नहुन सक्ला भनेर ९० प्रतिशत मात्र राखेका छौं ।
सरकार गठनमा भागबण्डा पुर्याउनका लागि मात्र मन्त्रालय स्थापना गरिएकाले यसको काम प्रभावकारी हुन नसकेको हो ?
त्यो समयमा सरकार गठनमा भागबन्डा पुर्याउनकै लागि मन्त्रालय गठन भएको हो । तर संयोगवस नै मन्त्रालयको गठन भए पनि यो सही निर्णय हो । भारतमा समेत पेय जल तथा स्वच्छता मन्त्रालय छ । आगामी दिनमा मन्त्रालय घटाउने हो भने पनि यो मन्त्रालय कायम रहनुपर्छ ।
हाम्रो मातहतमा खानेपानी व्यवस्थापन बोर्ड काठमाडौं, उपत्यका खानेपानी लिमिटेड (केयूकेएल), खानेपानी संस्थान र विभाग रहेका छन् । यी निकायमा पनि राजनीतिक समस्या छ । यो समाधान गर्न हामी प्रयासरत छौं र समाधान गर्छौं पनि ।
एउटा केन्दीय तहमा मन्त्रालय वा विभाग हुुनुपर्छ । कुन ढाँचामा रहने भन्ने कुरामा मात्र हो । पहिला भारतमा पनि मन्त्रालय र विभाग दुवै थिए, तर अहिले केन्द्रमा मन्त्रालय मात्र छ विभाग छैन ।
चालू आवको बजेटमा पनि आगामी ३ वर्षभित्र सबै नेपालीलाई खानेपानी तथा सरसफाइको सुविधा पुर्याउने राखिएको छ, यो सम्भव छ ?
कुनै न कुनै रूपमा हामीले पुर्याउनु नै पर्छ, यो हाम्रो दायित्व हो । विकासशील राष्ट्रमा स्तरोन्नति हुनका लागि पनि र सन् २०३० सम्मको दिगो विकासको लक्ष्यमा समेत यो पुर्याउनुपर्ने उल्लेख छ । खानेपानी अत्यन्त महत्वपूर्ण क्षेत्र भएकाले पनि सबैमा खानेपानीको आधारभूत सुविधा पु¥याउनु राज्यको दायित्व हो ।
यसमा पनि खानेपानीलाई मौलिक हकमा नै व्यवस्था गरेपछि त प्राथमिकतामा नै राखेर जानुपर्ने हुन्छ । हाम्रो लक्ष्य पनि हरेक घरमा एउटा धारा बनाउने हो । यसका लागि सामुदायिक धाराको विस्थापन गर्दै जानुपर्छ ।
बाह्रौं योजनाको अन्त्यसम्म ८५ प्रतिशत नागरिकलाई खानेपानी सेवा पुगेको देखिन्छ, तर तेह्रौं योजनाको अन्त्यसम्म आइपुग्दा यसमा गिरावट आई ८३.६ प्रतिशतमा संकुचन भएको देखियो, किन ?
मुख्य समस्या भनेको कति जनसंख्याका आधारमा आयोजना तयार भयो भन्ने हिसाबमा यसको तथ्यांक आउँछ । पहिला कति जनसंख्यालाई सुविधा पुर्याउने भनेर आयोजनाको डिजाइन गरिएको हुन्छ, तर पछि थपघट भएमा नतिजामा समेत फरक आउन सक्छ ।
अर्को कुरा लक्ष्य पूरा नहुनुमा सुरुमा नै बढी महत्वाकांक्षी लक्ष्य राखेर पनि हुनसक्छ । यो नतिजा त्यति खराब पनि होइन । सुरुमा खानेपानीको सुविधा पुर्याइएको भए पनि दिगो हुन नसक्दा यो नतिजा आएको पनि हुनसक्छ । खानेपानी तथा सरसफाइ आयोजना दिगो व्यवस्थापन निकै चुनौतीपूर्ण देखिएको छ ।
खानेपानीका आयोजनाको दिगो व्यवस्थापन नहुनुको कारण के हो ?
बाटोघाटो खन्दा, डोजर लगाउँदा खानेपानीको मुहान नै हराउने वा नासिने गरेको छ । कतिपय स्थानमा नदी वा मुहान वरपर अव्यवस्थित बस्ती विकास हुँदा मुहान सुक्ने, जलवायु परिवर्तन, बाढीपहिरो, भूकम्पजस्ता प्राकृतिक प्रकोपका कारण पनि मुहान सुक्दै जाँदा दिगो हुन नसकेका हुन् ।
अर्को कारण राजनीतिक तहबाट आयोजनाको माग आउने र हामीले त्यता पनि पुर्याउनुपर्ने अवस्था छ । यस्ता आयोजना एकपटकलाई पुगे पनि दिगो हुँदैनन् । अहिले निर्माणाधीन खानेपानी आयोजना २८ सय ५५ मा चालु आवमा २३ सय ५८ वटा थप भइ ५१ सय वटा पुगिसकेका छन् ।
यो मन्त्रालयलाई ५ हजारभन्दा बढी आयोजना सञ्चालन गर्नुपर्ने दायित्व छ । यी आयोजनाको अनुगमन पनि गर्नुपर्छ, तर जनशक्तिको कमी छ । यो नै मन्त्रालयको ठूलो चुनौती देखिएको छ ।
आधारभूत खानेपानीसँगै गुणस्तर बढाउन पनि आवश्यक छ, त्यसका लागि के गरिरहनुभएको छ ?
आधारभूत खानेपानीको सुविधासँगै उच्च तथा मध्यमस्तरको खानेपानीको सुविधा पुर्याउने लक्ष्य मन्त्रालयको हो । अहिलेको आँकडाअनुसार गुणस्तयुक्त पानी पिउनेको संख्या १५ प्रतिशत मात्र छ ।
हामीले डब्लूएचओको मापदण्डअनुसारको पिउने पानी पुर्याउने लक्ष्यमा पनि क्रमशः यस वर्ष २० प्रतिशत, आगामी वर्ष २५ र अर्को वर्ष ३० प्रतिशत बनाएर बढाउँदै लैजाने लक्ष्य लिएका छौं ।
यसका लागि साना तथा मझौला सहरी खानेपानी आयोजनाको माध्यमबाट अघि बढिरहेको अवस्था हो । यस्ता आयोजना कुनैमा एसियाली विकास बैंक र कुनैमा नेपाल सरकारको लगानीमा सञ्चालित छन् ।
विश्वका जलस्रोतका धनी देश मध्येमा पर्ने नेपालका अधिकांश जनतासम्म अहिलेसम्म आधारभूत खानेपानीको सुविधा नपुग्नुको कारण के हो ?
यस सम्बन्धमा खासै अध्ययन त भएको छैन । तर मुख्य समस्या भनेको बस्ती हो । हाम्रो बस्ती विकासको प्रचलन हेर्ने हो भने डाँडाको टुप्पामा घर हुन्छ, त्यहाँ पानी पु¥याउन पम्पिङ गरेर लैजानुपर्ने अवस्था छ । यस्ता बस्ती स्थानान्तरण गरी समग्र सहरको विकास नगरेसम्म यो समस्या रहिरहने छ ।
हाम्रो बस्ती विकास अवधारणामा पनि पहिला आधारभूत पूर्वाधारको व्यवस्था गर्नुपर्ने भनिएको छ । तर अहिलेसम्म यसअनुरुप बस्ती विकास हुन सकेको छैन । अव्यवस्थित बस्ती बढ्दै जानु नै मुख्य समस्या हो । अमेरिका जस्तो देशमा पनि अलि दुर्गम क्षेत्रमा बिजुली पानीको सुविधा पुगेको छैन ।
यस कारण १०–१२ वटा घर बसेको स्थानमा सबै कुराको सुविधा पु¥याउन सम्भव नै छैन । जहिलेसम्म बस्ती विकास व्यवस्थित हुँदैन, तबसम्म यो समस्या सकिँदैन । किनभन्दा आयोजना बनाए पनि दिगोपनाका लागि खर्च नै उठाउन सकिएको छैन ।
खानेपानी प्रणालीको दिगो व्यवस्थापन र सञ्चालनका लागि चालू आवमा ८ अर्ब रुपैयाँ विनियोजन गरिएको छ, यो रकम पर्याप्त छ ?
नयाँ आयोजनाका लागि ६ अर्ब ४३ करोड, पुनस्र्थापनाका १६ सय आयोजनाका लागि ९५ करोड रुपैयाँ छुट्याइएको छ । एक वर्षमा आयोजना पूरा गर्नका लागि भने यो बजेट पर्याप्त होइन, तर साना सहरी आयोजना ३ वर्षमा सम्पन्न गर्ने योजना भएका कारण बजेटको कमी हुँदैन  ।
चालू आवको बजेटमा तराई मधेस र भित्री मधेसका क्षेत्रमा सहज र पर्याप्त खानेपानीको व्यवस्थाका लागि नयाँ प्रविधि विकास गरिने भनिएको छ, के हो यो नयाँ प्रविधि भनेको ?
यसको सम्बन्धमा विस्तृत अध्ययन गर्न बाँकी नै छ । खासमा यी क्षेत्रमा भूमिगत पानीको स्रोत नभएका चुरेका स्थानमा बाह्रै महिना नदीको पानी तानेर राजमार्गको वरपर वितरण गर्ने भन्ने अवधारणा हो ।
उपत्यकामा खानेपानीको अभाव परिपूर्ति गर्न मेलम्चीबाहेक अन्य विकल्प नभएको हो ?
आजभन्दा २० वर्षअघि नै जापानी टोलीले अध्ययन गरेर राजधानी वरपर क्षेत्रका खोलामा बाँध बनाइ पानी संकलन गर्नुपर्ने विकल्प दिएको थियो । यो विविध कारणले हुन सकेन । त्यो समयमा हुन नसक्दा अहिले पूरै बस्तीले त्यस्ता वरपरका क्षेत्र ढाकिएकाले अबको विकल्प भनेको भूमिगत पानी निकाल्नु मात्र हो ।
तथापि हामीले आगामी आवसम्ममा माधवखोला, गोदावरी कुण्डलगायतका ४/५ स्थानका मुहानमा बाँध बनाउन चालू आवमा १० करोड रुपैयाँ बजेट विनियोजन गरेका छौं । मेलम्ची आउँदै गर्दा हामीले राजधानी वरपर भएका मुहानबाट पनि पानीको स्रोत जुटाउने तयारी गरेका छौं ।
उपत्यकाको खानेपानी वितरणको समय तालिका प्रभावकारी बनाइने भनेर बजेटमा उल्लेख गरिएको छ, पानी नै नभएको अहिलेको अवस्थामा के भन्न खोजिएको हो ?
काठमाडौंमा खानेपानीको निकै ठूलो समस्या छ । अर्को वर्ष मेलम्ची नआएसम्म समस्या कायमै रहने छ । यो भनेको मेलम्चीको पानी राजधानीमा आएको अवस्थामा मात्र हो भने यसका अलावा हामीले राजधानीका वरपर भएका मुहानको संरक्षण गर्ने र खानेपानीको आपूर्ति बढाउने नै हो ।
निजी क्षेत्रबाट आपूर्ति भइरहेको खानेपानीको व्यवस्थापन र नियमनका लागि अनुमतिपत्र लिनुपर्नेलगायतका कानुनी व्यवस्था ल्याउन लागेका छौं ।
निजी क्षेत्रलाई नियमन गर्न कस्तो व्यवस्था हुँदैछ ?
अहिलेसम्म यस सम्बन्धका कुनै कानुनी व्यवस्था छैन । कानुनी व्यवस्था नहुँदा राजधानीमा निजीक्षेत्रबाट आपूर्ति हुने खानेपानीमा मनपरी चलेको छ । पानीको गुणस्तरदेखि मूल्यमा समेत जथभाभावी रूपमा उपभोक्तालाई ठग्ने काम भइरहेको छ ।
यसलाई नियमन गर्न खानेपानी व्यवस्थापन बोर्डमा ट्यांकर दर्ता हुनुपर्ने, अनुमतिपत्र लिनुपर्ने, अटेर गरेमा वा नियमविपरीत काम गरेमा कारबाही गर्ने कानुनी व्यवस्था गरिँदैछ ।
मेलम्चीको पानी २०७४ साल असोजमा आउँछ त ? तपाईंहरूले अहिले भनिरहेको कामको प्रगतिको तथ्यांक सही छैन भनिन्छ नि ?
अहिलेको अवस्थाअनुसार काम हेर्दा २०७४ साल असोजमा मेलम्चीको पानी राजधानीमा आउँछ नै । जुलाईसम्मको रिपोर्ट हेर्दा मासिक ८ सय मिटर सुरुङ खनिएको छ भने गतसातासम्म कुल १८ किलोमिटर सुरुङ सम्पन्न भइसकेको छ । बाँकी ९ किलोमिटर अर्थात् ३३ प्रतिशत बाँकी छ । यो नै सही तथ्यांक हो ।
यसलाई कसरी प्रमाणित गर्न सकिन्छ भने ठेकेदारलाई बिल भुक्तानी कामका आधारमा मात्र हुने भएकाले यो सही छ । हामीले यतिकै भुक्तानी दियौं भने अख्तियारले छानबिन गर्ने भएका कारण पनि भएको काम मात्र भन्ने हो ।
ठेकेदारले लागत रकम बढाउन बार्गेनिङ गरेका कारण काममा ढिलाइ गरेको हल्लाको वास्तविकता के हो ?
यो सजिलो काम होइन । विगतमा व्यवस्थापनको कमजोरी देखिएको थियो । ठेकेदारलाई सममभन्दा अघि नै सकेमा बोनस दिने र ढिला भएमा पेनाल्टी तिराउने सम्झौताका कारण पनि काम गरिरहेको छ ।
राजधानीका नदीमा सफा पानी बगाएर सभ्य सहर बनाउन सम्भव छ ?
नदी किनाराबाट ढलको व्यवस्थापन गरी प्रशोधन गर्ने हो । मुख्य कुरा खोलामा पानीको मात्र बढाउनु नै हो । यसका लागि नदीमा बाँध बनाउने काम अघि बढिरहेको छ । दीर्घकालका लागि हामीले सोचेको भनेको याङ्ग्री खोलामा बाँध बनाएर त्यहाँको पानी काठमाडौं ल्याउने हो । तर यो चुनौतीपूर्ण काम हो ।
खोलामा पानी नबगाएसम्म यो योजना सम्भव छैन । तर, उपत्यकाको जनसंख्या बढ्दै जाने हो भने त यो योजना कागजमा मात्र सीमित हुनसक्छ । यो हेर्नका लागि अलि समय कुर्नुपर्छ । यसका लागि राज्यको पुनर्संरचनामा भर पर्ने कुरा हो । राजधानीको प्रेसर घट्यो भने मात्र यो काम गर्न सकिन्छ ।
खानेपानीका विभिन्न निकायमा राजनीति बढी हुनुको कारण के हो ?
राजनीतिका विभिन्न कालखण्डमा विभिन्न निर्णय भएका छन् । स्पष्ट रूपमा भन्नुपर्दा कुनै समय हामी दातृनिकायको इसारामा मात्र चल्यौं । नेपालमा दातृनिकायका अधिकांश मोडेल असफल भएका छन् । त्यसमध्ये केयूकेएल पनि एक हो । अहिले मेरो प्रयास केयूकेएललाई छुट्टै ढाँचाले पुनर्संरचना गराउने नै हो ।
त्यसो भए केयूकेएलको पुनर्संरचना हुन्छ ?
हुनैपर्छ । यसका लागि छलफल सुरु भएको छ । केयूकेएलको सेयर संरचनामा समस्या छ र यो पुनर्संरचना हुुनुपर्छ । 