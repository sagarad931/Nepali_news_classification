
प्रा. डा. सूर्य ढुंगेलसंवैधानिक कानुनविद्संविधानसभाबाट संविधान जारी भएपछि जनताले राजनीतिक स्थायित्वको अपेक्षा गरेका थिए । तर, राजनीतिक विवाद चुलिएर देशले नाकाबन्दीसमेत भोग्नुपर्यो । संविधानसभाका दुईतिहाइ सदस्यले संविधान जारी गर्न सक्ने प्रावधान भए पनि ९० प्रतिशतभन्दा बढीको हस्ताक्षरमा संविधान आयो । त्यसलगत्तै असन्तुष्ट दलले गरेको नेपाल–भारत सीमामा केन्द्रित आन्दोलनलाई निहुँ बनाएर भारतले नाकाबन्दी गर्यो । आन्दोलनकारीका माग सम्बोधन गर्न संविधान संशोधन भइसक्दा पनि मधेसकेन्द्रित तथा पहिचान पक्षधर दल असन्तुष्टै देखिएका छन् । बहुमतले अल्पमतलाई पेलेर संविधान बनाएका कारण संकट निम्तिएको बताउँछन्, संविधानविद् डा. सूर्य ढुंगेल । संविधानवाद विषयमा विद्यावारिधि गरेका ढुंगेल संविधानको विषयवस्तु राम्रो भएको बताउँछन् । तर, मधेसकेन्द्रित दलहरूको समर्थनबिना जारी गरेका कारण प्रक्रियात्मक संविधानवादमा चुकेको उनको बुझाइ छ । पूर्वराष्ट्रपति डा. रामवरण यादवका संवैधानिक तथा कानुनी सल्लाहकारसमेत रहेका उनी केही समय पर्खेर भए पनि सहमतीय संविधान जारी गर्नुपर्ने पक्षमा थिए । त्रिभुवन विश्वविद्यालयको कानुन संकायमा २२ वर्ष प्राध्यापन गरेर सेवानिवृत्त भएका उनले संयुक्त राष्ट्रसंघबाट फिजी, कम्बोडिया र लाइबेरियामा विज्ञका रूपमा पनि काम गरे । संवैधानिक कानुनबारे गहिरो विश्लेषण गर्न सक्ने उनी संविधान कार्यान्वयन प्रक्रियामा ठूला दलहरू तत्पर नदेखिएको बताउँछन् । प्रस्तुत छ, नेपालको संविधानवाद, संविधान जारी प्रक्रिया, यसको कार्यान्वयन, संशोधनलगायतका विषयमा कारोबारकर्मी रञ्जित तामाङले ढुंगेलसँग गरेको कुराकानी :   
‘नेपालको संविधान’बारे तपाईंको धारणा के छ ? संविधानवादको दृष्टिकोणबाट यो संविधान कस्तो देखिन्छ ?
यसलाई दुई किसिमबाट हेरिनुपर्छ । पहिलो– संविधान जारी भएको प्रक्रिया,  दोस्रो– यो संविधानको विषयवस्तु । विषयवस्तुका हिसाबमा हामीले ठूलो फड्को मारेका छौं । पहिलेभन्दा अहिलेको संविधानवाद प्रगतिशील छ । यसको पहिलो कारण– हिजो राजतन्त्रात्मक संविधान थियो, अहिले पूर्ण गणतन्त्रात्मक संविधान छ । दोस्रो कारण– पहिला एकात्मक राज्यव्यवस्था थियो, यो संविधानले संघात्मक व्यवस्थाको ग्यारेन्टी गर्यो । हुन त अन्तरिम संविधान २०६३ लाई संशोधन गरेर संघीय प्रणालीको व्यवस्था गरिएको थियो तर कार्यान्वयन गराउने अवस्थामा थिएन । संविधानवादसँगै जोडिएको अर्को ठूलो फड्को जातीयता र समावेशी विकासको पक्ष हो । सबै जनतालाई राष्ट्र निर्माण प्रक्रियामा सामेल गराउन समावेशी विकासका मुद्दालाई स्वीकार गरेको छ ।
नेपालका लागि संघीयता महत्वपूर्ण भए पनि कार्यान्वयन त्यति सहज छैन । अहिले सैद्धान्तिक दृष्टिकोणबाट मात्रै विश्लेषण भइरहेको छ । यसलाई लागू गर्ने संयन्त्र र प्रक्रियाजस्ता व्यावाहरिक पक्षमा प्रवेश गरिसकेका छैनौं । किनभने हामी संक्रमणकालीन अवस्थाबाट गुज्रिरहेका छौं । संघीयतालाई कार्यान्वयन गर्न ऐनहरू बन्न बाँकी छ ।
मधेसकेन्द्रित दलको आन्दोलनले गर्दा अन्त्यहीन विवादमा फस्यौं । नाकाबन्दी खेप्यौं, जसले सबै नागरिकले अनाहकमा दुःख पाए । भूकम्पले पनि संघीयता कार्यान्वयनमा अर्को चुनौती थपेको छ । संघीयतामा जान पूर्वाधारहरू तयार पार्नुपर्ने बेला पुनःस्थापना र पुनर्निमार्णमा अल्झिनुपरेको छ । भूकम्पबाट उत्पन्न विपद् व्यवस्थापन गर्नुपर्ने बेला नाकाबन्दी पनि थपिँदा मुलुकले ठूलो आर्थिक क्षति बेहोरिरहेको छ । यो बेला संघीय सरकार हुन्थ्यो भने पुनःस्थापना र पुनर्निर्माण द्रुत गतिमा अघि बढ्थ्यो, तर सरकारले मात्रै केही गर्न सकिरहेको छैन ।
संघीयता कार्यान्वयन गर्न थप चुनौती के–के छन् ?
संविधानमा पहिलो संशोधन भइसके पनि सीमांकनकै टुंगो लाग्न सकेको छैन । संविधान कार्यान्वयन अघि नै अप्ठेरो आउन सक्ने संकेत देखिन्छ । अहिलेको मन्त्रिमण्डलमा संघीयताप्रति अनुदार राजनीतिक दलहरू सम्मिलित छन् । संघीयता कार्यान्वयन गर्ने जिम्मेवारीमा रहेका मन्त्रीहरू नै यसको विरोधी छन् । प्रधानमन्त्रीले नै पनि संघीयताप्रति चित्त बुझेको छैन भन्नुहुन्छ । यसको अन्तरवस्तुमा नभई संघीयता नै चाहिँदैन भन्नेहरूबाट यो व्यवस्था कार्यान्वयन गर्नुपर्ने अवस्था छ । अहिले कमल थापाजी उपप्रधानका साथै परराष्ट्र र संघीय मामिला तथा स्थानीय विकासमन्त्री हुनुहुन्छ । उहाँको एजेन्डा यो संविधानमैत्री छ भन्ने लाग्दैन मलाई । यो संविधानको विशेषता धर्मनिरपेक्षता पनि हो । धर्मनिरपेक्षतालाई चुनौती दिने कमल थापा यो संविधान कार्यान्वयन गर्ने महत्वपूर्ण ठाउँमा हुनुहुन्छ । संविधानप्रति मधेस केन्द्रित दलको चर्को आपत्ति छ । अर्कोतर्फ यति धेरै जातीय, भाषिक, सांस्कृतिक, धार्मिक, भौगोलिक विविधता भएको मुलुकमा एकता कसरी कायम राख्ने भन्ने चुनौती छ ।
एकात्मक संविधानवादबाट संघात्मक संविधानवादमा प्रवेश गर्ने चरणमा यी समस्या देखिएका छन् । यो संक्रमणलाई कसरी पार गर्न सकिन्छ भन्ने चुनौती छ । स्थानीय निकायको पुनःसंरचना पनि त्यत्तिकै जटिल छ । ३ हजार १५७ गाविसलाई गाभेर ७०० गाउँपालिका बनाउने र नगरपालिकाको संख्या ३००  पुर्याउने भन्ने छ । १ हजार स्थानीय निकाय बनाउने काम झनै जटिल छ । राज्यले अधिकार तल्लो तहसम्म दिएपछि विकृति पनि तलसम्मै फैलिन सक्ने खतरा रहन्छ । त्यही भएर संघीयतामा सुशासन अभाव अर्को चुनौती हो । आर्थिक संविधानवादको दृष्टिकोणमा वित्तीय अनुशासन मात्रै होइन, स्रोतको न्यायोचित बाँडफाँट पनि महत्पूर्ण छ । स्रोत बाँडफाँट, वित्तीय सुशासन, पुनःसंरचनाजस्ता विषयमा चासो त सबैको छ तर सबै विज्ञ पनि होइनन् । यस्ता विषयको व्यवस्थापन गर्न विषय विज्ञता चाहिन्छ, सतही कुराले सम्भव छैन । अमेरिकामा राष्ट्रपतीय प्रणालीमा आधारित संघीयता छ, भारत र क्यानाडामा संसदीय प्रणालीमा आधारित । हामीले संसदीय प्रणालीमा आधारित संघीय व्यवस्था भनेका छौं, संघीयता कार्यान्वयन गर्न स्रोत व्यवस्थापन, सुशासन, राजनीतिक सहमति आवश्यक छ ।
सरकारले अन्य संघीय मुलुकहरूसँग अनुभव आदान–प्रदान र तपार्इंजस्ता विज्ञहरूसँग कतिको छलफल गरेको छ ?
संघीयताबारे विज्ञहरूसँग खास छलफल नै हुन सकेको छैन । यतिसम्म कि संघीय मुलुकहरूको साझा संस्था ‘फोरम अफ फेडेरेसन’ले सरकारसँग सहकार्यका साथै आफ्नो सदस्य बनाउन खोज्यो तर यसमा बेवास्ता भइरहेको छ । संघीयताको लामो अभ्यास गरेका मुलुकहरू आबद्ध फेडेरेसनसँग अथाह अनुभव छन् । क्यानाडा, अस्ट्रेलिया, जर्मनी, भारतलगायत मुलुकको साझा मञ्च फेडेरेसनसँग सहकार्य गरेर अनुभवि राष्ट्रहरूको तुलनात्मक अनुभव मात्रै ग्रहण गर्ने हो भने नेपालको संघीयता कार्यान्वयनमा धेरै सझिलो हुनेछ । संघीयतामा जाँदा आउन सक्ने समस्याबाट पनि जोगिन सजिलो हुनेछ । सरकारको रवैयाले संघीयताप्रति गम्भीर नरहेको पुष्टि गर्छ ।
संविधान जारी भएको छोटो समयमै संशोधन गर्नुप¥यो । यसले संविधानको दिगोपनामा प्रश्न उठाएन र ?
त्यसो होइन । संसारको सबैभन्दा लामो समय टिकेको अमेरिकी संविधान जारी हुँदा ७ वटा धारा मात्रै थिए । ती धारामा मौलिक हकको व्यवस्था नै थिएन । अमेरिकी संविधानमा संशोधनपछि मात्रै मौलिक हकको व्यवस्था भएको थियो । यद्यपि २७ औं संशोधन भइरहेको छ । संशोधन प्रक्रिया स्वाभाविक हो तर नेपालको हकमा छोटो समयमा संशोधन हुनुमा राजनीतिक दलहरूको जडवादिताले काम गर्यो । बहुमत छ भनेर ४ ठूला दलले साना दललाई पेल्ने काम भयो । संविधानवादको आँखाबाट हेर्दा यो बलमिच्याइँ हो । एक जनाको मात्रै प्रतिनिधित्व किन नहोस्, साना ठूला दलहरूलाई मनाएर संविधान जारी गर्ने सबैतिर प्रचलित मान्यता हो । तर, ४ दलले यो मान्यताविपरीत आफ्नो दम्भका आधारमा संविधान जारी गरे, जसले गर्दा यत्ति छोटो समयमै संशोधन गर्नुप¥यो । संशोधन गर्नै हुन्न भन्ने होइन, कुन कारणले संशोधन गर्नुपर्यो भन्ने महत्पूर्ण कुरा हो ।
बहुमतले अल्पमतको सम्मान गर्नुपर्छ भन्ने तपाईंको धारणा लोकतन्त्रको आधारभूत मान्यता हो तर अल्पमतले चाहिँ बहुमतको सम्मान गर्नुपर्दैन र ?
सम्मान गर्नुपर्छ तर संविधानमा समावेशिता किन भन्छौं ? त्यो भनेको संविधानमा १२५ वटै जातिको भावना समेटिनुपर्छ भनेको होइन र ? समावेशिताको अबधारणा भनेको साना दल, समुदाय, वर्ग, क्षेत्रको आवाजलाई समेट्नुपर्छ भन्ने न हो । संविधान २ महिनापछि जारी गरेको भए पहाडै खस्थ्यो र ? राष्ट्रपतिज्यूले पनि अधिकतम् सहमतिमा संविधान जारी गर्नुपर्नेमा जोड दिनुभएको थियो । उहाँले त असन्तुष्टहरूलाई २ साता भए पनि समय दिनुपर्छ भन्नुभएको थियो । एउटा पार्टीले प्रधानमन्त्री, अर्कोले राष्ट्रपति लिनेजस्तो पावर सेयरिङलाई केन्द्रबिन्दुमा राखेर संविधान जारी गरे ।
विषयवस्तु राम्रो हुँदाहुँदै ठूला दलहरू प्रक्रियात्मक संविधानवादमा चुके । जसको परिणाम आज देशले नाकाबन्दी बेहोर्नुपर्यो, भारत र नेपालबीचको सम्बन्ध तनावपूर्ण बन्यो, जनताले दुःख पाए । राष्ट्रियताका जति ठूला कुरा गरे पनि असन्तुष्ट खेमामा मधेसी, जनजाति, साना दल सबै थिए । उनीहरूका आवाजलाई सम्बोधन गर्न नपर्ने ?
मैले ठूला दलको कमजोरी औंल्याउँदै गर्दा असन्तुष्ट मधेसकेन्द्रित दलहरूको कमजोरी पनि भन्नै पर्छ । उहाँहरूको आफ्नो एजेन्डा स्पष्ट छैन । हामीलाई संविधानको यो–यो कुरा चित्त बुझेन भनेर भन्न सक्नुपथ्र्यो । संविधानप्रति असन्तुष्टि त जनाए, तर कुन–कुन बुँदामा असन्तुष्टि हो र के–के थप्नुपर्छ भन्ने प्रष्ट पार्न सकेन । अर्को, उहाँहरूको विरोध गर्ने शैली गलत भयो । आफ्नो आन्तरिक मामिलामा छिमेकी मुलुकलाई तान्नु हुँदैनथ्यो । उहाँहरूको आवाजको कदर हुनुपर्छ, यसमा कसैको विमति छैन । तर, उहाँहरूले विरोध गर्ने जुन शैली अपनाउनुभयो, त्यसमा कोही सहमत हुन सक्दैनन् ।
अन्तरवस्तुका हिसाबले संविधान कार्यान्वयनमा कत्तिको चुनौती देख्नुहुन्छ ?
संविधान कार्यान्वयनमा चुनौती छ । जापानमा अमेरिकी जनरल म्यार्कथरले दिएको संविधान लागू भयो । जापानका जनतालाई संविधान चाहिएको थियो । जनता संविधानवादप्रति प्रतिबद्ध थिए । जापानको उदाहरण हामी संविधानप्रति कति प्रतिबद्ध छौं भन्ने हो । हाम्रो संविधानका विषयवस्तु राम्रा हुँदाहुँदै पनि कार्यान्वयन गर्न नसकिएला कि भन्ने आशंका छ । संविधानले समावेशिता र आधारभूत अधिकारको राम्रा व्यवस्था छ । संघीय व्यवस्थासहित ३ तहको सरकारको परिकल्पना गरिएको छ । अरू मुलुकमा ३ तहको सरकारलाई संविधानमै किटेको हुँदैन । अधिकार र कार्यक्षेत्र सूचीमा स्पष्ट उल्लेख छ । मौलिक हकअन्र्तगत खाद्य सम्प्रभुता, स्वास्थ्य अधिकार, महिलाको प्रजनन् अधिकारको व्यवस्था छ । ३ वर्षभित्र ऐन बनाएर लागू गराउनुपर्छ । यी अधिकार उपयोग गराउन नसक्ने हो कि भन्ने चुनौती छ । मौलिक हकअन्तर्गतका राजनीतिक अधिकार तत्काल लागू गराउन सकिन्छ । तर, आर्थिक र सामाजिक न्यायसम्बन्धी अधिकार लागू गराउन समय लाग्छ । लागू गर्ने प्रक्रियामा संयन्त्रहरू सही भएनन् भने गाह्रो हुन्छ । अहिलेसम्म कुनै प्रक्रिया सुरु भएको छैन । न अहिलेसम्म प्रान्तीय सरकार छ, न प्रान्तीय संरचना नै । केन्द्रमा पनि संघीय व्यवस्थाले परिकल्पना गरेको सरकार पनि छैन । अहिलेको सरकार त पुरानो संविधानसभाले बनाएको न हो । नयाँ संविधान कार्यान्वयन गर्ने दिशामा उन्मुख नै भएको छैन । असन्तुष्ट पक्ष, अन्तर्राष्ट्रिय समुदाय, बौद्धिक वर्गलाई सन्तुष्ट बनाएर संविधानलाई कार्यान्वयन प्रक्रियामा नलगे स्थिति जटिल बन्छ ।
स्वायत्त शासन ऐन–२०५५ ले स्थानीय निकायलाई दिएका कतिपय अधिकार नयाँ संविधानले प्रान्तमा खिचेको छ । अन्य संघीय मुलुकहरूमा झै नेपालमा पनि स्थानीय शासन कमजोर हुने त होइन ?
पहिला संविधानले स्पष्ट पारेका व्यवस्था कार्यान्वयन हुनुपर्छ । अहिले त नयाँ संविधानले परिकल्पना गरेका संरचनाहरू बनिसकेका छैनन्, लागू हुन त टाढाकै कुरा । संविधानमा भएका व्यवस्था लागू भएपछि मात्रै यस विषयमा बोल्न उपयुक्त हुन्छ । संविधानले स्थानीय निकायकाबारे कुनै व्यवस्था नै नगरेको भए भन्नुपर्ने हुन्थ्यो । तर, नेपालको संविधानले संघ, प्रान्त र स्थानीय निकायको बेग्ला–बेग्लै र साझा अधिकारलाई सूचीमै उल्लेख गरेको छ ।
संविधानले गरेको व्यवस्थाअनुसार स्थानीय निकाय बन्ने हो भने कति अधिकार चाहिन्छ भन्ने माग नागरिकले गर्छन् । हामीले यसलाई रोक्नै सक्दैनौं । को कत्तिखेर कसरी बलियो हुन्छ भन्ने चाहिँ अधिकार क्षेत्र र घटनाक्रमले निर्धारण गर्छ । जस्तो, अमेरिकालाई पूर्ण संघीय मुलुक भनिन्छ । तर, सन् २००१ सेप्टेम्बरको आतंकवादी हमलापछि केन्द्र शक्तिशाली भयो, सुरक्षा र कूटनीतिसँग सम्बन्धित विषय भएकाले त्यो स्वाभाविक थियो । अमेरिकामा प्रान्तीय राज्यहरूलाई अबशिष्ट अधिकारहरू दिइएको थियो तर त्यो घटनापछि केन्द्र हाबी भइदियो । यस्तै अन्तर्राष्ट्रिय व्यापार÷पारवहन, भन्सार, आन्तरिक तथा बाह्य सुरक्षा, कूटनीति, मुद्रा, बैंकिङजस्ता विषयले सधैं केन्द्र बलियो भइराख्छ । भारतमा पहिला केन्द्र कतिसम्म बलियो थियो भने आफूलाई चाहेको बेला जुनसुकै प्रान्त पनि भंग गर्न सक्थ्यो । तर अहिले भारतमा प्रान्त यति बलियो हुँदै आएको छ कि मुलुकको प्रधानमन्त्रीको हुने भनेर प्रान्तले निर्धारण गर्न थालेको छ ।