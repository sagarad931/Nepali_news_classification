
सरकारले औषधिको अधिकतम खुद्रा मूल्य निर्धारण गरेको विषयले अहिले मुलुकको आर्थिक तथा व्यावसायिक क्षेत्र आन्दोलित छ । नयाँ मूल्य कार्यान्वयन नगरेको भन्दै उद्योगी/व्यवसायीलाई पक्राउ गरिएपछि सरकारसँग निजी क्षेत्र रुष्ट देखिन्छ  । असारमै औषधि ऐन २०३५ को दफा ३५ अनुसार ९४ प्रकारका औषधिको अधिकतम खुद्रा बिक्री मूल्य (एमआरपी) तोकिएको थियो । सरकारले राजपत्रमा प्रकाशन गरी ती औषधिको एमआरपी तोकेको विरोधमा औषधि उत्पादक संघले दायर गरेको रिट सर्वोच्च अदालतमा विचाराधीन छ । सरकारले अपनाएको खुला बजार अर्थतन्त्रमा यसरी मूल्य तोक्न नपाइने संघको जिकिर छ । यसमा निजी क्षेत्रका सबै संगठनले समर्थन गरेका छन् । व्यवसायीहरूले यो निर्णय संविधानको मर्मविपरीत रहेको दाबी गरिरहेका छन् । कतिपय औषधिको सरकारले तोकेको मूल्यमा उत्पादन नै हुन नसक्ने तथा नाकाबन्दीको कारण उत्पादन लागत अकासिइरहेका बेला यसरी निर्णय लाद्नु आपत्तिजनक रहेको निजी क्षेत्रका अगुवा बताउँछन् । प्रस्तुत छ, यसै सन्दर्भमा सरोकारवालासँग ‘कारोबार’ले गरेको कुराकानी :
मूल्य सरकारले नभई बजारले तय गर्नुपर्छ
पशुपति मुरारकाअध्यक्ष, नेपाल उद्योग वाणिज्य महासंघ
अर्बौं रकम लगानी गरी हजारौंलाई रोजगारी दिइरहेका उद्यमी/व्यवसायीलाई कुनै सूचना, आधार, प्रमाणबिना पर्याप्त सफाइको मौकासमेत नदिई सरकारले धरपकड गरेको छ । सरकारको यस्तो कार्यबाट हामी हतोत्साहित छौं । उद्यमी/व्यवसायीमाथि वस्तुको बिक्री मूल्यका नाममा भएका शृंखलाबद्ध धरपकडका घटनाबाट सरकार नै लगानीको वातावरण बिथोल्न लागिपरेको प्रस्ट हुन्छ ।
विनाशकारी भूकम्पबाट जर्जर भई जेनतेन सञ्चालनमा आउन लागेका उद्योग–व्यवसायमाथि विभिन्न बहानामा सरकारले प्रहरी–प्रशासन खटाई नियन्त्रणमा लिने तथा मुद्दामामिला लगाई उनीहरूमा मानसिक त्रास उत्पन्न गराउन खोजेको छ ।
सरकारको यस्तो रवैयाबाट हामी आजित छौं । खुला बजार अर्थतन्त्रको परिकल्पनाअनुसार उद्योगीले मूल्य तोक्न पाउने स्पष्ट छ । तर, सरकारले कारबाहीको गर्ने निहुँमा उद्योगीलाई खोरमै थुन्न खोजेको छ । यस्तो कार्य हामीलाई मान्य छैन । कुनै पनि अनुसन्धानको प्रक्रिया हुन्छ तर सरकारले व्यक्तिको मानमर्दनको ख्यालसमेत गरेको छैन ।
भरपर्दो सूचनाबिना नै एकतर्फी रूपमा पक्राउ गर्नु सामाजिक न्यायको सिद्धान्तभित्र पर्दैन । वस्तुको मूल्य बजारले तय गर्ने हो, सरकारले होइन । खुला बजार अर्थतन्त्रमा कसैलाई केही कुरामा बाध्य पार्न मिल्छ ? कुनै ऐनमा योभन्दा बढी स्टक लुकाएर राख्न पाइँदैन भनिएको पनि छैन । अत्यन्त असहज अवस्थामा पनि जेनतेन उद्योग/व्यवसाय सञ्चालन गरी जीवनरक्षक औषधिलगायत अत्यावश्यक वस्तु उत्पादनमार्फत राष्ट्र र जनतालाई सहयोग गरेका उद्यमी/व्यवसायीलाई यस्तो कठिन र संवेदनशील परिस्थितिमा उत्साहित गर्नुपर्नेमा उल्टै निरुत्साहित गर्ने, आतंकित बनाउने कार्य शोभनीय छैन ।
हाम्रो प्रतिष्ठामाथि खेलबाड भएको
हरिभक्त शर्माअध्यक्ष, नेपाल उद्योग परिसंघ
हामी विधिको शासनमा चल्नुपर्छ भन्ने मान्यतामा छौं । खुला बजार अर्थतन्त्रको पक्षपाती हौं । खुला बजार अर्थतन्त्रको वकालत गर्ने मुलुकमा वस्तुको मूल्य सरकारले तोक्नु जायज मानिँदैन । हामीले सरकारको निर्णय मान्दैनौं पनि भनेका छैनौं । कानुनी उपचारको पर्खाइमा छौं । कानुनी उपचार हुँदाहुँदै पनि सरकारले हाम्रो प्रतिष्ठाको ख्याल नगरी जुन हर्कत गर्यो यसको जति निन्दा गरे पनि कम हुन्छ ।
हामी विधिसम्मत ढंगले नै चलेका छौं । अभाव, महँगी हुँदाहुँदै हामीले देशलाई अप्ठ्यारो पर्दा सहयोग गरेकै छौं । तर, औषधिको मूल्य नघटाएको नाममा सरकारले धरपकड गर्ने काम गर्यो । सरकारको यो कदम खेदजनक छ । अर्को कुरा, लगभग ६ महिनाको तराई–मधेस आन्दोलन, ४ महिनाभन्दा लामो भारतको अघोषित नाकाबन्दी र त्यसअघिको विनाशकारी भूकम्पबाट जर्जर भई जेनतेन सञ्चालनमा आउन लागेका उद्योग–व्यवसायमाथि अनेक लाञ्छना लगाउन खोजिएको छ ।
यसको यथाशक्य छिटो निराकरण खोजिनुपर्छ । आपूर्ति सहज पार्ने क्रममा अनुगमन गर्ने कुरालाई अन्यथा भन्न मिल्दैन । तर, अनुगमनको निहुँमा धरपकड गर्ने कार्यबाट आपूर्ति सहज हुनुको साटो झन् जटिल हुन्छ भन्ने सरकारले बुझ्नै पर्छ ।
भूकम्प र नाकाबन्दीबाट आईसीयूमा रहेका उद्योगको उपचार गर्नुको साटो निमोठ्ने काम गरेको छ । यसले लगानीको वातावरण खलबलिने निश्चित छ । सरकारले उद्योगीको घाँटी निमोठ्ने काम नरोके हामीकहाँ बाह्य लगानी आउन सक्दैन । स्वदेशी लगानी पनि पलायन हुने निश्चित छ ।
एकतर्फी मूल्य निर्धारण हाँस्यास्पदशंकर घिमिरेअध्यक्ष, औषधि उत्पादक संघ
खुला बजार अर्थतन्त्रको मान्यताविपरीत लागत मूल्य नै नधान्ने गरी सरकारले एकतर्फी ढंगले बजार मूल्य निर्धारण गर्नु हाँस्यास्पद कुरा हो । डलरको भाउ ७० रुपैयाँ हुँदा तोकिएको वस्तुको मूल्य ११० पुग्दा पनि एउटै छ । तर, सरकारले ठीक विपरीत सामान्य अवस्थामा पनि लागू गर्न नसकिने गरी औषधिको मूल्य जबरजस्त गराउन खोजेको छ । यो विषय सोचनीय छ । हामीकहाँ उपलब्ध स्वदेशी औषधि संसारकै सस्तो छ ।
सरकारले भने उद्योगका लागि न्यूनतम आवश्यक बिजुली दिन सक्दैन । डिजेललगायतका इन्धन किन्न खोज्दा त्यो पनि उपलब्ध गराउन सक्दैन । तर, उद्योगीको कुनै इज्जतको ख्याल नगरी बदनाम गर्न खोजेको छ । यो हामीलाई मान्य छैन । उद्योगी/व्यवसायीले साविकको मूल्यभन्दा ३ देखि ५ गुुणा बढीमा खरिद गरेको इन्धनबाट उच्च लागतमा औषधि उत्पादन गरेका छन् । तर, लागतभन्दा कम मूल्यमा बेच्न बाध्य पार्ने कार्यले औषधि उद्योग सञ्चालन गर्न नसकिने अवस्था आएको छ ।
भारतको अघोषित नाकाबन्दीका कारण इन्धन सहज रूपमा आयात हुन सकेको छैन । औषधि अभाव झनै चुलिएकोे छ । कानुनसम्मत ढंगले स्वास्थ्य क्षेत्रमा जिम्मेवारी निर्वाह गरिरहेका व्यवसायीलाई निरुत्साहित गर्न खोजिएको छ ।
यसले नयाँ उद्योग थपिने त कुरै छाडौं, भएका उद्योग पनि बन्द हुन सक्ने देखिन्छ । यसका लागि सरकार, उद्योगीलगायत यस क्षेत्रसँग सम्बन्धित विज्ञको अधिकारसम्पन्न मूल्य निर्धारण सुझाव आयोग गठन गरेर विवाद समाधान गरिनुपर्छ ।
उद्योगी/व्यवसायी निरुत्साहित हुने देखिन्छमृगेन्द्रमेहेर श्रेष्ठअध्यक्ष, औषधि व्यवसायी संघ
सरकारले बिनासूचना, बिनाप्रमाण सतही ढंगले उद्यमी/व्यवसायीमाथि जुन कदम चाल्यो त्यसको जति भत्र्सना गरे पनि पुग्दैन । खुला बजार अर्थतन्त्रमा प्रवेश गरिसकेपछि सरकारले एमआरपी तोक्नु आफैंमा गलत हो । बजारमुखी अर्थतन्त्रमा वस्तु तथा सेवाको मूल्य माग र आपूर्तिका आधारमा निर्धारित हुने सामान्य सिद्धान्त हो । खुला प्रतिस्पर्धी बजारमा वस्तुको बिक्रीवितरण हुने गर्छ । बजारमा बिक्री हुने वस्तुको गुणस्तर, बिक्री मूल्य आदिका बारेमा सरकारले उद्योग/व्यवसायीलाई लक्ष्य गरी अनुगमन गर्ने, छापा मार्ने र वस्तुस्थितिलाई अर्कै ढंगबाट प्रस्तुत गरी व्यापारीको मानमर्दन गर्ने गरेको छ । यस्तो कार्य जायज होइन । यसले समग्र व्यवसायनै निरुत्साहित हुने देखिन्छ ।
अर्को कुरा, कुनै पनि उद्योगी वा व्यापारीका बारेमा राम्रो अध्ययन नगरी एकाएक छापा मार्ने र कालोबजारीको बिल्ला भिर्याई नियन्त्रणमा लिने, मुद्दा चलाउने प्रक्रिया त्रुटिपूर्ण मात्र होइन, न्यायसंगत पनि छैन । सरकारले आपूर्ति सहज पार्ने क्रममा अनुगमन गर्ने कुरालाई अन्यथा भन्न मिल्दैन । तर, अनुगमनको नाममा प्रतिष्ठामै आँच आउने गरी गरेको कदम सरासर गलत छ । व्यवसायीमा त्रास फैलिँदा पुँजी पलायनको भय पनि त्यत्तिकै देखिन्छ । सरकारले बजार अनुगमन गर्नै पर्छ अनि दोषीलाई कानुनी कारबाहीको दायरामा पनि ल्याउनै पर्छ । तर, व्यवसायीलाई कारबाही गर्ने निहुँमा अनावश्यक दुःख दिने, बार्गेनिङ गर्ने कदम चालिनु हुँदैन ।
उद्योगीलाई निमोठ्ने काम भएको छडा. भोला रिजालअध्यक्ष, नेपाल मेडिकल कलेज एसोसिएसन
अहिले औषधिको कुल मागको ४० प्रतिशत हिस्सा स्वदेशी उत्पादनले धानेको छ । यसलाई शतप्रतिशत पुर्याउने कदम चाल्नुको साटो औषधिको मूल्य तोकियो । उद्योगी/व्यवसायीलाई जेल लगियो । यसबाट औषधि उत्पादक मात्र होइन, औषधि व्यवसायी, चिकित्सक तथा आमउपभोक्तासमेत मारमा पर्ने देखिन्छ । सरकारले हामी विनाशकारी भूकम्प र नाकाबन्दीको पीडामा छौं बुझ्नुपर्थ्यो ।
विद्युत् आपूर्ति नहुँदा, इन्धन नपाउँदा कतिपय उद्योग बन्द भइसकेका छन् । मजदुरको रोजीरोटी गुमेको छ । अस्पतालका आईसीयू सेवा बन्द भएका छन् । बिरामीहरू उपचार नपाएर छट्पटिनुपरेको छ । उनीहरूलाई राहत चाहिएको छ भन्ने सरकारले बुझेन । त्यसको कुनै लेखाजोखा सरकारले गर्न सकेन ।
उद्योगी/व्यवसायीको पीडामा मलमपट्टी लगाउनु त कता हो कता ? उल्टै निमोठ्ने काम भएको छ । अर्को कुरा, कारबाही गर्ने सवालमा पनि कस्ता उद्योग हुन्, विगतमा के गरेका थिए ती उद्योगले भन्ने कुनै ख्याल गरेको देखिँदैन ।
हामी खुला बजार अर्थतन्त्रमा विश्वास गर्छौं भने वस्तुको मूल्य बजारले निर्धारण गर्छ, त्यो उद्योगीलाई नै छाडिदिनुपर्छ । त्यसमा पनि अदालतसम्म पुगेको कुरालाई अदालतले निर्णय नगर्दासम्म सरकारले प्रश्न गर्न सक्दैन । जुन सरकारले बिरामीलाई सिटामोलसमेत दिन सक्दैन, उसले नै औषधिको मूल्य तोक्छ । यस्तो अवस्थामा निर्णय कार्यान्वयन भएन भनेर कारबाही अघि बढाउनु कत्तिको जायज हो ?
साविककै मूल्यमा औषधि बिक्री गरिरहेका थियौंप्रवलजंग पाण्डेसञ्चालक, लोमस फर्मास्युटिकल्स
सरकारले औषधिको मूल्य तोक्नु खुला बजारबाहिरको कुरा हो । खुला बजार अर्थतन्त्रको मान्यता राख्ने हो भने वस्तुको मूल्य बजारले नै निर्धारण गर्छ । जसरी कारबाहीको प्रयास गरियो र हामीलाई खोरमा थुन्ने प्रयास भयो ।
हाम्रो मानमर्यादा राखिएन । यस्ता कार्यबाट उद्योगी/व्यवसायी त्रसित बनेका छन् । इन्धन अभाव भई उत्पादन लागत चुलिएको अवस्थामा पनि जनताको स्वास्थ्यलाई मध्यनजर गरी हामीले बजारमा साविककै मूल्यमा औषधि उपलब्ध गराइरहेका थियौं ।
हामीले मूल्य तोक्दै नतोक्नु भनेको पनि होइन । परिस्थितिलाई मध्यनजर गरी मूल्य तोकिनुपर्थ्यो । सरकारले त्यसो गर्न सकेन । हाम्रो रायसुझावलाई उसले उचित ठानेन । यसअघि पनि मूल्य निर्धारणको प्रयास नभएको होइन । भएका निर्णय हामीले मानेकै थियौं । सरकारले एकतर्फी निर्णय गरी ६ महिनाको समयसीमा तोकेर राजपत्रमा प्रकाशन गर्यो ।
सरकारको यो कार्य हामीलाई उचित लागेन । हामीले कानुनी उपचार खोज्दै अदालतमा रिट दायर गरेका थियौं । तर,  अदालतको फैसला नआउँदै सरकारले निर्णय कार्यान्वयन गराउन खोजेको हो । त्यो विधिको शासनविपरीत छ । किनभने, हामी अहिले पनि अदालतको निर्णय पर्खेर बसेका छौं । भूकम्प र नाकाबन्दीबाट परेको असरको कुनै लेखाजोखा भएन । विद्युत्, इन्धनलगायत सहज आपूर्तिको वातावरण तय गर्नुको साटो जुन तरिकाबाट कारबाहीको कदम चालियो, यो खेदजनक छ ।
