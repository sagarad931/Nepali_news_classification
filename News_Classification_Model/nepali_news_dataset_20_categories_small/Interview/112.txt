
मलेसियालगायत खाडी राष्ट्रमा नेपाली कामदारको सहयोग र उद्धारमा सरकारसँग सहकार्य गदै आइरहेको संस्था प्रवासी नेपाली समन्वय समितिले वैदेशिक रोजगारीमा गएका नेपाली कामदारको हकहितमा आवाज उठाउँदै आइरहेको छ । ०६६ सालमा स्थापना भएको समितिले हाल कतारमा एकजना र मलेसियामा ४ जना प्रतिनिधि राखी कामदारको न्यायमा पहुँच पुर्याउने काममा सहयोग गरिरहेको छ । साउदी अरबमा ११ वर्ष काम गरेर त्यहाँ कार्यरत नेपाली कामदारको अधिकार र सहयोगमा काम गर्दै आएका समितिका अध्यक्ष कुलप्रसाद कार्कीसँग विदेशमा कार्यरत नेपाली कामदारका समस्याबारे गरिएको कुराकानी :कुलप्रसाद कार्कीअध्यक्ष :प्रवासी नेपाली सवन्वय समिति
विदेशमा नेपाली कामदारको सामाजिक सुरक्षाको अवस्था कस्तो छ ?
निकै कमजोर छ । औंलामा गन्न सकिने कम्पनीहरूमा मात्र काम गरेको नियमित सेवा सुविधा पाइन्छ । विशेषगरी खाडी मुलुकहरूमा १ वर्षबराबर १५ दिनको थप तलब रकम प्राप्त गर्छन् । ५ वर्षभन्दा बढी सेवा गर्ने कामदारहरूले प्रतिवर्ष १ महिनाबराबरको थप रकम प्राप्त हुन्छ ।
मलेसियामा ३ वर्षभन्दा बढी समय काम गर्ने भिसा कमैमात्र नेपाली कामदारले पाउँछन् । यसका कारण सामाजिक सुरक्षाको अवसर कम छ । कतिपय कम्पनीले यस्तो सुविधाबाट कामदारलाई वञ्चित गरेका छन् । तर, कम्पनी छाडेर अन्यत्र काम गर्ने (भगौडा) कामदारले जति वर्ष काम गरे पनि यो सुविधा पाउँदैनन् ।
विदेशमा नेपाली कामदारको मृत्यु दर बढ्नुको कारण के होला ?
विदेशमा ट्राफिक नियमको ज्ञान नभएर सडक दुर्घटनाबाट मृत्यु अवस्था बढी हुने गरेको पाइन्छ । दोस्रो कारण कम्पनीले सुरक्षासम्बन्धी अभिमुखीकरण तालिम नदिएको वा सुरक्षासम्बन्धी सामग्रीबिना काममा लगाएका कारण मृत्यु हुने गरेको छ ।
तेस्रो कारण वातावरण तथा रहनसहनबारे जानकारी नभएर हो । गर्मीमा चिसो पानी, धेरै चिसो शयनकक्ष वा चिसो पेय पदार्थबाट शरीरमा पर्ने नकारात्मक असर एलर्जीको कारण शरीरको सन्तुलन बिग्रिनाले मृत्यु हुने गरेको छ । त्यसैगरी नसाजन्य पेय पदार्थ पनि अर्को कारण हुनसक्छ । कतिपय कामदारहरू सख्त बिरामी वा घाइते हुँदा समयमा कम्पनीले उपचार नगरीदिनाले मृत्यु हुने गरेको छ ।
यसरी भगौडा कामदारहरू कानुनी रूपमा उपचारबाट वञ्चित छन् । पोस्टमर्टममा प्राकृतिक मृत्यु बढी रक्तचापका कारण दिमागको नसा फुटेर वा फोक्सोले काम नगर्दा सुतेको अवस्थामा मृत्यु भएका रिपोर्ट आएका छन् । यसको कारण जीवनशैलीमा परिवर्तन, वातावरण र मानसिक दबाबसमेत हुनसक्छ ।
मृत्युदर घटाउन के गर्न सकिन्छ ?
नेपालबाटै ट्राफिक नियम र सुरक्षाको बारेमा अभिमुखीकरण आवश्यक छ । कामको प्रकृतिअनुसार कामदारलाई सुरक्षा परामर्श दिने व्यवस्था हुनु आवश्यक छ । स्वास्थ्य, सरसफाइ र रहनसहनमा पनि ध्यान दिनु आवश्यक छ । कामदारहरूलाई पर्ने मानसिक असरहरू जस्तै, चर्को ब्याजको ऋण, कम्पनीमा माथिल्लो पदमा काम गर्नेहरूको कामप्रतिको दबाब, परिवार अन्य सामाजिक कारणले शारीरिक तथा मानसिक सन्तुलन बिग्रिन गई मृत्यु हुने गर्छ ।
नेपालीको हत्या गर्ने अभियुक्तलाई कारबाही गर्न सरकारले किन चासो देखाउन नसकेको ?
मलेसिया र नेपाल सरकारबीचमा सुपुर्दगी सन्धी नभएकाले त्यहाँको कानुन र न्याय प्रणालीमा सरकारले दक्खल दिन मिल्दैन । न्यायमा पहुँच पु¥याउन सरकारले कानुनी सहायताका लागि दूतावासको स्रोतसाधन सम्पन्न गर्न आवश्यक छ ।
पीएनसीसीले विदेशमा मृत्यु भएका कामदारको सम्बन्धमा सरोकार राख्छ कि राख्दैन ?
हामीले यो विषयलाई वैदेशिक रोजगारको क्षेत्रमा अत्यन्तै महत्वका साथ उठाएको विषय पनि हो । मृत्यु भएका कामदारको शव परिवारलाई उपलब्ध गराउन दूतावाससँग सहकार्य गरिरहेको र मृतकका परिवारलाई क्षतिपूर्तिका लागि सहयोग गर्न स्वदेश तथा विदेशमा द्रुत उद्धार संयन्त्र नै कार्यरत छ ।
प्रत्येक वर्ष हामीले सरकारका नीति निर्माण तहमा काम गर्ने र स्वास्थ्यसँग सरोकार राख्ने व्यक्तिहरूसँग विदेशमा हुने मृत्युलगायत ‘नेचुरल डेथ’का विषयमा उच्च तहका छलफल गरेका छौं । आईएलओ, आईओएमजस्ता संस्थामार्फत यो विषयमा अन्तर्राष्ट्रिय तहमा अनुसन्धान हुनुपर्ने माग राखेका छौं । कामदारहरूले कार्यस्थलमा मृत्यु भएमा मात्र क्षति पाउँदै आएकोमा २४ घण्टाको बिमा रोजगारदाता मुलुकमा हुनुपर्ने विषयलाई उठान गर्दै यसका लागि कूटनीतिक पहलका लागि माग गरिरहेका छौं ।
शव समयमा ल्याउन किन नसकिएको हो ?
मृत्यु संवेदनशील विषय हो । मृत्यु हुने समयमा मृतकका जीवनमा पूरा नभएका सपना पूरा होस्, स्याहार गर्न पाइयोस्, उपचारमा सहभागी हुन सकियोस् भन्ने सबैको चाहना हुन्छ । सन्तान, आफन्त र शुभेच्छुक भेला भई समवेदना प्रकट होस् । तर, वैदेशिक रोजगारको मृत्यु अन्तिम अवस्थामा पानी खुवाउने सम्म सम्भव छैन । मृत्यु भएको महिनौंसम्म शव परिवारले नपाउँदा अन्तिम संस्कारबाट वञ्चित हुनुपरेको अवस्था छ ।
