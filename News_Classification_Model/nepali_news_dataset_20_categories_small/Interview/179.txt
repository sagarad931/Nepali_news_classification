
माधव अधिकारीसदस्य, स्थानीय निकाय पुनर्संरचना आयोग राज्य पुनर्संरचना प्रक्रियामा राजनीतिक, प्रशासनिक र आर्थिक पक्षको जत्ति महत्व छ, त्यत्तिकै प्राविधिक पक्षको पनि । एक दशकयता राज्य पुनर्संरचनाको बहसमा राजनीतिक, सामाजिक, जातीय, क्षेत्रीय, आर्थिक, प्रशासनिक विषयले प्रशस्त ठाउँ पायो । तर उत्तिकै महत्व भएको प्राविधिक पक्ष भने सधैं ओझेलमा रह्यो । दोस्रो संविधानसभाले संविधान जारी गरेर ७ प्रदेशको व्यवस्था गरिसक्दासमेत प्राविधिक विषय ओझेलमै रह्यो । जब सरकारले नयाँ संविधानबमोजिम स्थानीय निकायको पुनर्संरचना गर्न स्थानीय निकाय पुनर्संरचना आयोग गठन ग¥यो, त्यसपछि भने प्राविधिक पक्षको बहसले ठाउँ पायो । सरकारले गत चैत १ गते गठन गरेको आयोगमा सदस्य छन् भूगोलविद् माधव अधिकारी । पुनर्संरचनाको प्राविधिक पक्षको अध्ययन गरिरहेका अधिकारीले इजरायलको वेनगुरेन विश्वविद्यालयबाट क्षेत्रीय योजनामा स्नातकोत्तर गरेका छन् । यसैगरी अधिकारीले अघिल्लो संविधानसभाको राज्य पुनर्संरचना समितिमा भौगोलिक सूचना प्रणालीविज्ञका रूपमा काम गरिसकेका छन् । त्यसबेला उनले एमाओवादी, मधेस केन्द्रित दल र पहिचानवादी दलले प्रस्ताव गरेको १४ वटा प्रान्तको सीमांकन गरेका थिए । स्थानीय निकायको पुनर्संरचनाको प्राविधिक पक्षमा केन्द्रित रहेर कारोबारकर्मी रञ्जित तामाङले अधिकारीसँग गरेको कुराकानीको अंश :
स्थानीय निकाय पुनर्संरचना आयोगले स्थानीय निकायको सीमांकनको प्राविधिक काम कसरी गरिरहेको छ ?
आयोगले सीमांकनका प्राविधिक आधार कुन–कुन विषयलाई मान्न सकिन्छ भनेर अध्ययन र छलफल गरिरहेको छ । खासगरी विज्ञहरूसँग छलफल गरिरहेका छौं । यसबारे यो हप्ता पनि छलफल गर्ने तयारीमा छौं । वरिष्ठ प्रशासक र योजनाविद्हरूसँग छलफल हुँदैछ । उहाँहरूको छलफलबाट स्थानीय निकाय पुनर्संरचनाका प्राविधिक आधार पहिचान होस् भन्ने चाहान्छौं ।
हाम्रो जस्तो भौगोलिक विविधता र जटिलता भएको मुलुकमा अबको १० महिनाभित्र वडास्तरसम्मको पुनः सीमांकन सम्भव छ ?
यो जटिल विषय हो । तर, गर्नैपर्ने बाध्यता छ । किनकि संविधानले नै १ वर्षको समयसीमा तोकेको छ । त्यही भएर हामीले दिनरात नभनी काम गरिरहेका छौं । अहिलेसम्म पनि कार्यालयको व्यवस्थापन भइसकेको छैन । तर, हामीले सकेसम्म काम गरिरहेका छौं । स्थानीय विकास अधिकारी (एलडीओ) को संयोजकत्वमा भएका जिल्लास्तरीय प्राविधिक समितिहरूले आयोगको रफ्तारमा काम गरे सम्भव छ । जिल्लास्तरीय समितिमा वन र भू–संरक्षण कार्यालयको प्रतिनिधि पनि राख्नुपर्ने देखियो । किनकि पुनर्संरचनाको प्राविधिक पक्षसँग वन र जमिन प्रत्यक्ष जोडिन्छ ।
वन, वातावरण, भू–संरक्षणजस्ता सरकारी निकायसँग छलफल गर्दा कस्तो राय पाउनुभयो ?
सूक्ष्म ढंगले छलफल भएको छैन । अनौपचारिक छलफलमा चाहिँ वनसँग जोडिएका राष्ट्रिय निकुञ्ज, शिकार आरक्ष, संरक्षित क्षेत्रहरू स्थानीय निकायको सिमाना बाहिर राख्नुपर्छ भन्ने धारणा आएको छ । ‘नो म्यान्स ल्यान्ड’ भनिने खाली जमिन स्थानीय निकायको सिमानाभित्र राख्नुपर्छ भन्ने एकथरिको धारणा छ भने, अर्काथरिको छुट्टै राख्नुपर्छ भन्ने पनि छ । व्यक्तिगतरूपमा भन्नुपर्दा यस्ता विषयलाई अहिले नै छुट्याएर राख्दा उत्तम हुन्छ । किनकि यो राज्यले पछि व्यवस्थापन गर्ने विषयहरू हुन् ।
तर लाङटाङ, शिवपुरी, सगरमाथालगायतका हिमाली र पहाडी राष्ट्रिय निकुञ्जभित्रै मान्छेको सघन बसोबास छ । यस्तो अवस्थामा निकुञ्जलाई स्थानीय निकाय बाहिर कसरी राख्न सकिन्छ र ?
निकुञ्जभित्र मानव बस्ती छन् । यसलाई ढिलो चाँडो व्यवस्थापन गरिनुपर्छ । जस्तो चितवन राष्ट्रिय निकुञ्जमा पर्ने पदमपुरलाई अन्यत्र सारियो । निकुञ्ज र वन्यजन्तु आरक्षहरू एउटा गाउँपालिका वा नगरपालिकाले मात्रै व्यवस्थापन गर्न सक्दैन, राज्य नै लाग्नुपर्छ । यसो भन्दै गर्दा स्थानीयवासीको अधिकारलाई बेवास्ता गरिनुपर्छ भन्ने होइन । मानवीय अधिकारको सुनिश्चित गर्दै निकुञ्ज, वन्यजन्तु आरक्षहरूलाई राष्ट्रिय सम्पतिका रूपमा राखिनुपर्छ ।
मान्छे नै जान नसक्ने उच्च हिमाली क्षेत्रमा चाहिँ सीमांकन कसरी गर्नुहुन्छ ?
यो एकदमै महत्वपूर्ण विषय हो । सबैभन्दा पहिलाचाहिँ अहिले भएकै गाविसको सिमानालाई आधार मान्छौं । बाह्रै महिना हिउँ जमिराख्ने ‘नो म्यान्स ल्यान्ड’लाई स्थानीय निकायको सिमानाभित्रै राख्ने कि बाहिर राख्ने भन्नेमा छलफल चलिरहेको छ । मेरो व्यक्तिगत धारणामा हो भने यस्ता क्षेत्रबाहिर राख्दा उत्तम हुन्छ । किनकि ‘नो म्यान्स ल्यान्ड’लाई बाहिर राख्ने हो भने जनघनत्व देखिन्छ । जस्तो बझाङको काँडा गाविसको क्षेत्रफल १४६७.२६ वर्ग किलोमिटर छ, जुन राजधानीको ३ जिल्लाभन्दा पनि ठूलो हो । तर जनसंख्या २ हजार १८२ मात्रै छ । काँडाको ठूलो क्षेत्रफलमा रहेको ‘नो म्यान्स ल्यान्ड’लाई छुट्याउने हो भने जनघनत्व र क्षेत्रफलबीचको ‘ग्याप’ हट्छ । त्यहीँ पुग्न पर्दैन, ती क्षेत्रलाई गाविस बनाएको मापदण्ड हामीसँग छ ।
‘नो म्यान्स एरिया’ मान्छेसँग प्रत्यक्ष नजोडिए पनि हिमालबाट पर्वतारोहण रोयल्टी आउँछ, निकुञ्जले बफरजोनलाई रोयल्टीका साथै भइपरि आउने क्षतिपूर्ति दिन्छ । बाहिर राख्दा यस्ता सुविधा खोसिने त होइनन् ?
यसबारे आयोगले टुंगो लगाइसकेको छैन, छलफल चलिरहेको छ । मैले माथि पनि भनिसकें यस्ता क्षेत्र स्थानीय निकायबाहिरै राखिनुपर्छ र यसको व्यवस्थापन तथा रेखदेख सरकारले गर्नुपर्छ । साथै त्यहाँबाट पाउने रोयल्टी, कर दस्तुर, उत्पादनको न्यायोचित वितरण स्थानीय निकायमा हुनुपर्छ । जस्तो हिमालबाट पाएको रोयल्टीसँगै जोडिएका गाविसलाई बाँडफाँट गरिनुपर्छ । निकुञ्जको हकमा पनि नजिकै रहेका र वन्यजन्तुबाट प्रभावित मध्यवर्ती गाविसलाई वितरण गरिनुपर्छ । जस्तो तराईको जंगलमा सुकेका घाँस दाउरा बुटुल्ने कामलाई खरखडाई भनिन्छ । खरखडाई गर्न दिने तर छुट्टै राखिनुपर्छ । मैले भन्न खोजेको कुनै पनि हिमाल, निकुञ्ज, वन्यजन्तु आरक्ष फलानो स्थानीय निकायको हो भन्ने अवस्था नआओस्, किनकि त्यो राष्ट्रको सम्पति हो ।
स्थानीय निकायभित्र राख्दा चाहिँ के समस्या पर्छ त ?
तत्काल नदेखिए पनि यसले कालान्तरमा समस्या हुँदो रहेछ । पछि निकुञ्जहरू विस्तार गर्नुपर्दा बाधा आउँदो रहेछ । अहिले नै निश्चित क्षेत्र तोक्दा अतिक्रमण हुन पाउँदैन । यदि निकुञ्ज, संरक्षित क्षेत्र, वन्यजन्तु आरक्षजस्ता वन क्षेत्रलाई स्थानीय निकायको सीमाबाहिर ल्याउने हो भने अहिले उत्तम समय हो । पछि गाह्रो हुन्छ । तर निकुञ्जको आय मध्यवर्ती क्षेत्रका स्थानीय निकायलाई पनि दिइनुपर्छ । यसका लागि प्राकृतिक स्रोत साधनलाई राष्ट्रिय तहबाटै व्यवस्थापन गरिनुपर्छ ।
चितवन र बर्दिया राष्ट्रिय निकुञ्ज स्थानीय निकायको सिमाना बाहिर भए पनि ढोरपाटन सिकार आरक्ष, से–फोक्सुन्डो, सगरमाथा, लाङटाङ, शिवपुरी राष्ट्रिय निकुञ्ज स्थानीय निकायको सीमाभित्रै छन् । छुट्याउँदा विवाद हुने त होइन ?
विवाद आउन सक्छ । स्थानीय निकाय पुनर्संरचना प्रक्रियामा पनि विवाद आउन सक्ला । तर राम्रोका लागि विवाद आउँछ भने त्यसलाई नराम्रो मान्न मिल्दैन । तपाईंले भनेझैं कतिपय निकुञ्ज र वन्यजन्तु आरक्षबाट बस्तीहरू सार्नुपर्नेछ । कोशी टप्पु वन्यजन्तु आरक्ष, शिवपुरी, लाङटाङलगायतका निकुञ्जमा बस्ती सार्नुपर्नेछ । यदि सार्ने हो भने उपयुक्त समय अहिले हो ।
पदयात्रा र पवर्तारोहणका लागि विश्व चर्चित पर्यटकीय क्षेत्रहरू सगरमाथा र लाङटाङ राष्ट्रिय निकुञ्जभित्र पर्छन् । त्यसक्षेत्रमा शताब्दीयौंदेखिका बस्ती पनि छन् । हटाउन सम्भव छ र ?
मानवीय चाप रहने र धेरै पहिलेदेखि घना बसोबास रहेको क्षेत्रलाई हटाउनुपर्छ भनिन । कतिपय निकुञ्जभित्र अझै पनि थोरै घर भएका छिटफुट बस्ती हटाउनुपर्छ भनेको हुँ । नागरिकको थातथलो हो भने अझ संरक्षण गरिनुपर्छ । खुम्बु, लाङटाङ क्षेत्रको बस्ती यथास्थानमै रहन दिउँ बरू निकुञ्ज बनाई सकेपछि मान्छेसँग वन्यजन्तु तथा पर्यावरणबीच आउने द्वन्द्वलाई समेत ख्याल गरेर नीति तर्जुमा गरिनुपर्छ । रसुवाको लाङटाङ र सोलुखुम्बुको सगरमाथाजस्ता क्षेत्रलाई विषेश व्यवस्था गरिनुपर्छ । बाँकी छिटफुट रहेका बस्तीलाई अहिले सार्दा उचित हुन्छ ।
शिवपुरी राष्ट्रिय निकुञ्ज राजधानीको घना बस्तीसँगै जोडिएको छ । अहिले वन्यजन्तु र मान्छेबीचको द्वन्द्व सुरू हुन थाल्यो । घना बस्तीसँग जोडिएका क्षेत्रलाई निकुञ्ज बनाउनु कति उपयुक्त हो ।
शिवपुरी क्षेत्रबिना हाम्रो राजधानीको कल्पना गर्नै सकिन्न । शिवपुरी जलाधार क्षेत्र नहुने हो भने राजधानी मरूभूमि हुन्छ । त्यस क्षेत्रको जलाधार, पर्यावरण जोगाउनुपर्ने भएकाले निकुञ्ज बनाउनै पथ्र्यो । जहाँसम्म वन्यजन्तु र मान्छेको द्वन्द्वको कुरा छ, यो व्यवस्थापनमा भर पर्छ । सक्षम व्यवस्थापन भए द्वन्द्व हुँदैन, असक्षम भए द्वन्द्व झन् बढ्छ । त्यसलाई व्यवस्थापन योजना राम्रो बनाउनुपर्छ ।
हिमालको ‘नो म्यान्स ल्यान्ड’ भन्दा तलका लेकाली खर्कहरू चरिचरन र जडीबुटीका लागि महत्वपूर्ण क्षेत्र हुन् । खर्कको विवाद सर्वोच्च अदालतसम्म पनि पुगेको छ । यस्ता ठाउँमा कसरी पुनः सीमांकन गर्नुहुन्छ ?
केही वर्षअघि मात्रै यार्सागुम्बा टिप्ने क्रममा गोरखाका केरौंजा तथा मनाङका नार र फूका बासिन्दाबीच विवाद हुँदा अप्रिय घटना भयो । विगतको समस्या चाहिँ के थियो भने, सीमांकनका कागजी प्रक्रिया मिलाए पनि स्थलगत सीमा विभाजन प्रष्ट थिएन । त्यही भएर तेरो÷मेरो अवस्था आएको हो । यार्सागुम्बालगायतका जडीबुटी सम्बन्धित गाविसका नागरिकले मात्रै टिप्ने कि अरूले पनि पाउने भन्नेमा नीति नियम मौन छ । जस्तो डोल्पामा यार्सागुम्बा टिप्न सल्यानदेखि मान्छे जान्छन् । तर डोल्पाको प्रशासनले यार्सागुम्बा टिप्न जानेसँग कर उठाउँछ । त्यसैले खर्कको विवाद सीमांकनले मात्रै होइन, व्यवस्थापनले पनि आउँछ । जहाँसम्म गोरखा र मनाङको सीमा अस्पष्टता छ, त्यस्ता ठाउँमा सकेसम्म फिल्डमा खटेर अध्ययन गरेरै सीमांकन गर्छौं ।
रूकुम, बाग्लुङ, म्याग्दीको कतिपय सीमा विवादमा डेढ दुई सय वर्षअघि तिरो तिरेको रसिद, किनबेच र नामसारीका लिखत देखाएर तेरो/मेरो चल्दै आएको छ । पुराना कागजात चाहिँ सीमांकनका आधार हुन सक्छन् कि सक्दैनन् ?
अवश्य नै थातथलो र त्यसले चर्चेको ठाउँको माया सबैलाई हुन्छ । यो पहिचानसँग पनि जोडिएको विषय हो । यति हुँदाहुँदै पनि राज्यभन्दा व्यक्ति माथि हुँदैन । त्यसैले राज्यले सीमांकन गर्ने कुरामा व्यक्तिको विमतिले असर पु¥याउँछ जस्तो मलाई लाग्दैन । सीमांकन गर्दा सकेसम्म नागरिकको भावनालाई समेट्नु पर्छ भन्ने मान्यतासँगै राज्यको कुरा पनि नागरिकले नकार्न मिल्दैन । कि म संविधान नै मान्दिँन भन्नु प¥यो । मेरै घर रहेको क्षेत्र दाङको त्रिपुर केही समयअघि गाविसबाट नगरपालिका बन्यो । मैले व्यक्तिगतरूपमा नगरपालिका चाहिँदैन भन्न त मिल्ला ! तर राज्यले बनाएको नगरपालिका मान्दिन, तिरोभरो गाविसकै दरमा तिर्छु भन्न त मैले पाउँदिन नि !
च्छो–रोल्पा, फेवाताल, से–फोक्सुन्डो, रारा तालको क्षेत्रफल कतिपय गाविसको भन्दा ठूलो छ । यस्ता ताल स्थानीय निकायको सिमानाभित्र रहन्छन् कि ‘नो म्यान्स’ एरियामा ?
अवश्य नै, यसबारे पनि आयोगमा छलफल चलिरहेको छ । आयोग निर्णयमा नपुगे पनि ठूला ताल दुई वा दुईभन्दा बढी स्थानीय निकायमा नपर्ने गरी सीमांकन गर्नुपर्छ भन्ने निष्र्कषमा पुगेका छौं । अब स्थानीय निकायलाई गाभ्ने भएकाले यस्ता ताल सकेसम्म एउटै गाउँपालिका वा नगरपालिकाभित्र राख्ने गरी सीमांकन गर्नुपर्छ । तराई, पहाड र हिमालमा रहेका ताल तथा पोखरीलाई दुईवटा गाविसमा पर्ने गरी नराख्ने लक्ष्य छ । नदीको हकमा चाहिँ अलि गाह्रो छ । किनकि अधिकांश सिमाना नदीका आधारमा निर्धारण हुन्छन् । नदी एउटैको भन्ने हुँदैन । सिमसार, जलाधार क्षेत्र, ताल तलैया चाँहि एकै स्थानीय निकायमा पार्नुपर्छ । दुई वा दुईभन्दा बढी स्थानीय निकायमा पारे अधिकारका लागि द्वन्द्व हुने र संरक्षणका लागि पछि हट्ने समस्या देखिन सक्छ ।
उदाहरणका लागि पोखराको फेवाताल गाविस र नगरपालिकाको सीमामा पर्छ । सीमारेखा रहेका यस्ता ताललाई चाँहि कसरी मिलाउनुहुन्छ ?
फेवाताल पोखरा उपमहानगरपालिकामा पर्छ । आसपासका जनघनत्व, पूर्वाधार विकास, वित्तीय परिचालनका हिसाबले नगरउन्मुख गाविस उपमहानगरमै गाभ्नु पर्छ । फेवातालभन्दा पारि गाविस पर्छ । फेवाताललाई पोखरा उपमहानगरमै राख्ने अनौपचारिक सहमति भएको छ । हामीले तय गरेका आधारहरू भेटिन्छन् भने पारिका गाविस पनि उपमहानगरपालिकामै गाभ्न सकिन्छ । यदि सकिएन भने पनि ताललाई एउटै स्थानीय निकायमा राख्नुपर्छ ।
फेवातालसहित विभिन्न ताल आर्थिक स्रोत बन्न थालेका छन् । तपाईंको तर्कअनुसार त तालको किनारा छोएको एउटा स्थानीय निकायले स्रोत पाउने अर्को नपाउने देखियो नि !
प्राविधिक जटिलताका कारण मात्रै सिमानाका ताललाई एउटा स्थानीय निकायको भूगोलभित्र सिमित पार्नुपर्छ भनेको हुँ । तालको किनार जोडिएको एउटाले स्रोत पाउने र अर्कोले नपाउने भन्ने हुँदैन । यसप्रति आयोग सचेत छ । आयोगको टीओआरमा स्रोत बाँडफाँटसम्बन्धी विषय पनि भएकाले हामी स्रोतको न्यायोचित बाँडफाँट गर्न कोसिस गर्दैछौं । 