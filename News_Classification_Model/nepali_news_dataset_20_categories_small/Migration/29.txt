कार्तिक १४, २०७४-चीनको राजधानी बेइजिङमा हालै आयोजित ‘ट्रेडिसनल डान्स पर्फमेन्स एन्ड एक्सचेन्ज’ नृत्य महोत्सवमा नेपालले पनि भाग लिएको छ । 
बेइजिङ डान्स एकेडेमीले गरेको कार्यक्रममा नेपालको तर्फबाट संगीत तथा नाट्य प्रज्ञा प्रतिष्ठानको टोलीले सहभागिता जनाएको हो । प्रतिष्ठानले जारी गरेको विज्ञप्तिअनुसार गत शनिबार सम्पन्न कार्यक्रम अन्तर्गत विभिन्न देशका लोक तथा परम्परागत संस्कृतिहरूबारे सेमिनारसमेत गरिएको थियो । नेपालका तर्फबाट डा. घनश्याम खतिवडाले ‘नेपालका परम्परागत लोक नृत्यहरूबारे’ कार्यपत्र प्रस्तुत गरेका थिए । 
त्यस्तै, दीपेन्द्रकुमार बानियाँ, कल्पना वादी, दिपीका शर्माले सोरठी नृत्य प्रस्तुत गरेका थिए । धनबहादुर गुरुङ, धनबहादुर गायक, माधवप्रसाद त्रिपाठीले सोरठी गीत र पञ्चेबाजाका मौलिक धुनहरू सुनाएका थिए । कार्यक्रमका प्रस्तुतिहरूमध्ये नेपालको प्रस्तुति मौलिक, परम्परागत र लोक प्रस्तुति भएको प्रतिष्ठानले दाबी गरेको छ । 
चीनका विभिन्न प्रान्तका साथै विदेशबाट समेत सहभागिता रहेको उक्त अन्तर्राष्ट्रिय परम्परागत नृत्य महोत्सवमा प्रज्ञा प्रतिष्ठानको सांस्कृतिक प्रस्तुतिले महत्त्वपूर्ण स्थान पाएको कुलपति सरुभक्तले जनाए । आगामी दिनमा नेपाल र चीनबीच सांस्कृतिक आदानप्रदानका कार्यक्रमहरू आयोजना गरिने सहमति भएको पनि विज्ञप्तिमा जनाइएको छ । कार्यक्रमको अवसर पारेर नेपाली सांस्कृतिक टोलीलाई चीनस्थित नेपाली रदूतावासले रात्रिभोजको आयोजना गरेको थियो । नेपालबाट प्रतिष्ठानका कुलपति सरुभक्तसँगै उपकुलपति शम्भुजित बाँस्कोटा, प्राज्ञ उन्नति बोहरा ‘शिला’, प्राज्ञ माधव प्रधान, डा. घनश्याम खतिवडा, दीपेन्द्रकुमार बानियाँ र कलाकार टोली गरी १२ जना सहभागी थिए ।