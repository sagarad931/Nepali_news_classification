आश्विन २७, २०७४-नेपालका प्रधानमन्त्री श्री ३  चन्द्र शमशेरलाई बेलायतको अक्सफोर्ड युनिभर्सिटीले मानार्थ डिग्री दिने भएपछि उनी बेलायत आउँदा उक्त युनिभर्सिटीलाई के उपहार ल्याउने द्विविधामा परे । उपहार दिनेबारे छलफल हुंदाहुंदै बनारसका एकजनाले आफ्नो पुस्तकालय नै विक्री गर्न खोजेको चन्द्र शमशेरले चाल पाए । उनले उक्त पुस्तकालयका सबै पुस्तक खरिद गरि अक्सफोर्ड पठाए । चन्द्र शमशेरले पठाएका ३ हजार भन्दा बढि किताब थपिएपछि अक्सफोर्डको लाइब्रेरी युरोपमै संस्कृतका पुस्तकहरुको सबैभन्दा ठूलो संग्रहालय बन्यो ।
कलकत्तामा पढेका चन्द्र शमशेरको अंग्रेजी भाषामा राम्रो दख्खल थियो । भारतमा रहेका बेलायती गभर्नरले लेखेका चिठ्ठीमा केहि चित्त नबुझे तुरुन्त प्रतिवाद गर्दथे उनी । बेलायती साम्राज्यसंग उनको निकै घनिष्ट सम्बन्ध थियो । सुगौली सन्धिबाट आक्रोशित नेपालीको बेलायतसंग शुरुका दिन राम्रो सम्बन्ध हुन सकेन । यही सन्धिको एक प्रावधान अनुरुप बेलायतको दूतावास काठमाडौंमा राखिनुपर्ने थियो । तत्कालिन नेपालका शासकहरुले शहरको बाहिरी भागमा पर्ने लैनचौरमा बेलायती दूतावास खोल्न जग्गा उपलब्ध गराए । बेलायती दूतको बसाइले संशकित नेपालले लैनचौर नजिक सैनिक ब्यारेक समेत राखेको थियो ।
