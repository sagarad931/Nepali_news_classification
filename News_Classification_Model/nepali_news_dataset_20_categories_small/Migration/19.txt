कार्तिक २०, २०७४-कवि उपेन्द्र सुब्बाले कतारको राजधानी दोहामा पुगेर आफ्ना उत्कृष्ट रचनाहरु सुनाएका छन् ।  
अन्तराष्ट्रिय नेपाली साहित्य समाज, नवोदित साहित्यिक वाचनालय, मुग्लानी सौगात नेपाली कलाकेन्द्र र गैर आवासीय नेपाली संघ कतारको संयुक्त आयोजनामा भएको अनेससा–नवोदित वाचन डवलीमा सुब्बाले आफ्ना एकल वाचना गरेका थिए । 
महाकवि लक्ष्मीप्रसाद देबकोटाको जन्म जयन्तीको अवसरमा आयोजित कार्यक्रममा सुब्बाले ‘सायद,’ ‘जड्यहाको तर्क,’ ‘समान अन्तर,’ ‘आमाको नाम,’ ‘ढुंगाको मन,’ ‘भेडेटारको पिकनीक,’ ‘मेरो आमाको नाम,’ ‘ना ४ ख ४३८५,’ ‘ख्यालीमा हारेको धुर्ब,’ ‘अध्यारोको गीत,’ र ‘कृष्णेले बिहे गरेछ,’ लगायत दर्जन भन्दा बढी कविता प्रस्तुत गरेका थिए । 
‘कतार मेरो भाग्यमा रहेनछ,’ कविता प्रस्तुत गर्ने वेलामा उनले भने,‘सन् १९९८ मा कतारमा काम गर्न आउन दुई पटक प्रयास गरे । तर, दुवै पटक सफल भइनँ ।’
‘खोलाको गीत’ र ‘लाटो पहाड’ कविता संग्रहका लेखक सुब्बालाई ५० हजार रुपैयाँ पारिश्रमिक दिइएको थियो ।  
कार्यक्रममा चलचित्र निर्देशक प्रकाश आङ्देम्बेद्वारा निर्देशित चलचित्र ‘देश खोज्दै जाँदा’को बिशेष प्रर्दशन गरिएको थियो । सर्जक हरिबिनोद अधिकारीको गीति एल्बम ‘पन्चे बाजा’ को लोकार्पण गरिएको थियो । 
कार्यकम संयोजक श्यामराज रानाभाटको सभापतित्वमा सम्पन्न कार्यक्रममा प्रमुख अतिथि नेपाली दूतावासका द्धितीय सचिव हरिप्रसाद अर्यालले प्रवासमा नेपाली साहित्यको बिकास भइरहेको वताए । 
