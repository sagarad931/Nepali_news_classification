कार्तिक ४, २०७४-जब तिहार नजिक आइपुग्छ, इलामकी रेणु कार्कीले प्रवासमा बिताइसकेका वर्ष गन्न थाल्छिन् । लेवनानबाट वैदेशिक रोजगारी थालेकी रेणुले जोर्डन हुँदै कतार पुगेपछि पाइला रोकेकी थिइन् । कतार उनलाई आफ्नै गाउँठाउँजस्तो लाग्छ । ‘यहाँ दाजुभाइ मात्रै होइन त्यत्तिकै दिदीबहिनी पनि भेट्छु,’ उनी भन्छिन्, ‘तिहार आउँदा मलाई देश फिर्न नपाउँदा पनि त्यति पीर लाग्दैन ।’ बितेको १३ वर्षयता दाजुभाइको टीका रंगाउन पाएकी छैनन् । ‘दुई दाजु हुनुहुन्छ । हरेक वर्ष मेरो बाटो हेरेर बस्नुहुन्छ, म निष्ठुरीझंै यता अल्झेर बसेको छु,’ उनले भने, ‘दाजुभाइलाई टीका लगाउन नपाए पनि आफूलाई ख्याल गर्ने दाइहरू कतारमै हुनुहुन्छ । उहाँहरूलाई तिहारको भाग दिन्छु ।’