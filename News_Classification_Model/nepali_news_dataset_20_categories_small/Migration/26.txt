कार्तिक १३, २०७४-वरिष्ठ हास्य कलाकार मदनकृष्ण श्रेष्ठको पुस्तक ‘महको म’ को अमेरिकामा विमोचन गरिएको छ । शनिबार मेरिल्याण्डमा आयोजित एक कार्यक्रममा कलाकार श्रेष्ठको जीवनी सम्बन्धी पुस्तकको विमोचन गरिएको हो । 
नेवा संस्कृती र परम्पराका संरक्षणका लागि क्रियाशील संस्था नेपा: पासा पुच: अमेरिकाले सो विमोचनको आयोजना गरेको थियो । नेपाल सम्वत ११३८ भिन्तुनाको अवसरमा आयोजित विमोचन कार्यक्रममा कलाकार मदनकृष्ण श्रेष्ठले काठमाडौंबाट भिडियोमार्फत आफ्नो मन्तव्य राखेका थिए ।
भिडियो सन्देशमा श्रेष्ठमा पुस्तकमा आफूले भोगेका घटनाहरु, जीवनको उतारचढाव, बाल्यकालका सम्झना एवम राम्रा, नराम्रा पक्षहरु समावेश गरिएको बताएका थिए । नेपाल झै अमेरिकामा रहेका पाठकहरुले पुस्तकप्रति माया दर्शाउने विश्वास कलाकार श्रेष्ठको थियो ।
श्रेष्ठ पुत्री सराना श्रेष्ठका अनुसार अमेरिकामा रहेका नेपाली जनसमुदायको मागलाई मध्यनजर गर्दै अमेरिकामा पुस्तक बिमोचनको कार्यक्रम आयोजना गरिएको हो ।
