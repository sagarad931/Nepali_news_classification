कार्तिक ७, २०७४-दक्षिण कोरियाको जेजुदोस्थित  कम्पनीमा काम गर्दै आएका एक नेपाली कामदार आइतबार झुण्डिएको अवस्थामा मृत भेटिएको छ ।  इपिएसमार्फत काम गर्न आएका पोखराका २२ वर्षीय जीवन वाग्लेको मृत्यु भएको जेजुदोस्थित कोरियन भाषा अनुवादक शुभद्रा पालुङ्वाले बताइन् ।
कम्पनीको नजिकै झुण्डिएको अवस्थामा भेटिएको वाग्ले बिहान चार बजे सुत्ने कोठाबाट निस्केको सीसीटीभीमा देखिएको थियो । मृतक वाग्ले कोरिया आएको तीन वर्ष पूरा गरी बोनस भिसा लगाएका थिए । मृतक वाग्लेले कम्पनीलाई जानकारी नै नगराई  नेपाल जाने हवाई टिकट लिइएका थिए ।
धेरै नबोल्ने स्वभाव भएका वाग्ले सधैं ओभरटाइम काम गर्दै आए तापनि त्यसदिन चाँडै कोठामा आएका थिए । तलब पाउन साथ सीधै नेपाल पठाउने गरेको र मोबाइलमा चेक गर्दा ३ दिनदेखि बुबाको कल रिसिभ नगरेको भेटिएको थियो । कोरियामा आत्महत्या गर्ने नेपालीको संख्या बढ्दो छ ।