टेक्सास (अमेरिका)— निर्वाचन हुनुभन्दा तीन दिन अघि टेनेसी अदालतले दिएको आदेशका कारण गैरआवासिय नेपाली संघ अमेरिकाको अधिवेसन अनिश्चित बनेको छ। केन्द्रिय अधिवेशनलाई प्रभाव पार्न सक्ने सबैभन्दा धेरै सदस्य रहेको अमेरिकामा आफूलाई उम्मेदवार बन्नबाट बन्चित गरेको भन्दै अध्यक्ष पदका प्रत्यासी गौरी जोशीले अदालतमा दायर गरेको मुद्दामा टेनेसी अदालतले अर्को आदेश नआउँदासम्म सबै प्रकारका निर्वाचन प्रकृया रद्द गर्न र विपक्षीको कुरा सुन्ने गरी आन्तरिम आदेश जारी गरेपछि निर्वाचन रोकिएको हो।
अदालतको आदेश आएलगत्तै निर्वाचन आयोगले तत्कालका लागि सबै निर्वाचन प्रक्रिया स्थगित भएको सुचना जारी गरेको छ। अबको निर्वाचन प्रक्रियाबारे प्रमुख निर्वाचन आयुक्त बन्दिता शर्मा दाहालसँग पटक पटक सम्पर्क गर्दा पनि सम्पर्कमा आउन चाहिनन्।
अध्यक्ष पदमा मनोनयन गर्दा गौरी जोशी र महासचिव पदमा मनोनयन गर्ने पूर्ण बानियाद्वारा निर्वाचन समिति संयोजक र सदस्यलाई प्रतिपक्षी बनाई दायर उक्त मुद्दामा एनआरएन अमेरिका निर्वाचन समितिका नाममा यस्तो आदेश जारी भएको हो। आन्तरिम आदेशमा विपक्षीको भनाई पनि सुन्ने उल्लेख भएकोले निर्वाचन समितिले आफ्नोतर्फबाट भनाई राख्न वकिल तोकिसकेको छ। एनआरएन अमेरिकासँग सम्बन्धित टेनेसी अदालतमा परेको यो दोस्रो मुद्दा हो। दुई वर्ष अघि पनि निर्वाचन प्रक्रियाकै विषयमा पहिलो मुद्दाको परेको थियो।