कार्तिक १०, २०७४-युरोपका अन्य धेरै मुलुकमा जस्तै जर्मनीमा पनि नेपाल भन्यो कि हिमालै हिमालको देश भनी बुझ्नेहरु धेरै छन् । यो बुझाइमा थोरै भए पनि हालैको एक नेपाली कला प्रदर्शनीले जर्मनहरुको नेपाल बुझाइमा बदलाब ल्याइदिएको छ । 
‘नेपाल त कला र संस्कृतीले पनि धनी देश रहेछ,’ प्रदर्शनी हेरेपछि धेरै दर्शकले एउटै कुरा भने,‘यो त हामीलाई थाहै थिएन ।’
जर्मनीको लिपजिङमा हालै सकिएको तीन दिने कला प्रदर्शनी ‘डिजाइनरस ओपन २०१७’ मा आएका कला पारखीलाई कलाकार असीम शाक्यले नेपालीपन झल्कने प्रशस्त सामग्रीसँग परिचय गराए । 
काठमाडौंदेखि यसेका लागि जर्मनी आएका श्रेष्ठले क्यालिग्राफी र नेवा भाषाको लिपीबारे प्रदर्शनी गरेका थिए । नेवारी लिपी उच्चकोटीको भएको र शब्दहरालाई एकै साथ जोडेर लेख्ने सभ्यता नेपालमा धेरै पहिले नै सुरु भएको जानकारी उनले प्रदर्शनीबाटै गराएका थिए । नेवा क्यालिग्राफीबारे काठमाडौं उपत्यका केन्द्रित आठ पेन्टिङका अतिरिक्त केही डिजिटल पेन्टिङ र भिडिओ उनले जर्मनीका पारखीका लागि ल्याएका थिए । 
प्रदर्शनीमा नेपालका चर्चित कलाकार आनन्द महर्जनका देवनागरी लिपिमा बनाइएका विभिन्न पोस्टर पनि राखिएका थिए । नेपालका ग्राफिक कला र देवनागरी लिपिबारे जर्मनहरुलाई थाहा दिन प्रदर्शनीको आयोजना गरिएको हो । अर्थ नबुझे पनि ‘हजार सपनाहरुको माया लागेर आउँछ’ भनेर लेखिएको पोष्टर दर्शकहरुले रुचाएका थिए जसलाई आयोजकले उल्था गरेर बुझाउनु परेको थियो । 
प्रदर्शनीमा नेपालमा सामाजिक व्यवसाय गर्दै आएकी जर्मन नागरिक लिन्डा कुनेले नेपाली कला र त्यसको संरचनागत पक्षबारे जर्मनहरुलाई अर्थ्याएकी थिइन् । नेपाली नागरिक रेणु भण्डारी तथा प्रदीप खड्का र जर्मन नागरिकको हानेस माईन्हार्टको सहकार्यमा नेपालमा उत्पादित पश्मिनाका उत्पादनमाथि जर्मन कला प्रिन्ट गरेर प्रदर्शनीमा राख्ने काम समेत भएको थिष्यो । स्कार्फ लगायतका ती पस्मिनाका सामग्रीमा तीज नाच , कुमारी , होलिका पर्व र टुँडालमा बनाइने आकृतिहरु जर्मन शैलीमा प्रिन्ट गरिएका थिए । 
यसका अतिरिक्त खड्काले कलाकार असिम शाक्यका  कलाहरुलाई जर्मनीका लागि जिपजिङमा सञ्चालित पहिलो नेपाली रेस्टुरेन्ट 'चुलो' मा पनि प्रदर्शनीको आयोजना गरेका छन् 