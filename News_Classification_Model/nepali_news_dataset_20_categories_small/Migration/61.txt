आश्विन २२, २०७४-नेपालमा नेकपा एमाले, माओवादी केन्द्र र नयाँ शक्ति पार्टीबीच वाम एकता गर्ने घोषणा भएको परिपेक्षमा दक्षिण कोरियाका माओवादी र नयाँ शक्ति पार्टीका केही कार्यकर्ताहरुले भने पार्टी परित्याग गरेका छन् । उनीहरु संघीय समाजवादी फोरम (ससफो) मा प्रवेश गरेका छन् ।
ससफो नेपालका प्रवास संगठन, नेपाली संघीय समाज, दक्षिण कोरियाद्वारा सौलस्थित नेपाल हाउसमा छुसकको अवसरमा आयोजित शुभकामना आदानप्रदान तथा पार्टी प्रवेश कार्यक्रममा उनीहरु पार्टी प्रवेश गरेका हुन् । सोही अवसरमा अन्य पार्टीका दर्जन कार्यकर्ताहरु ससफोमा प्रवेश गरेका छन् ।
कार्यक्रममा नयाँ शक्ति कोरियाबाट केही समय अगाडि पार्टी परित्याग गरेका पूर्वकेन्द्रीय सचिव पासाङ नोर्बु शेर्पा, केन्द्रीय सदस्य तथा शेर्पा संघ कोरियाका अध्यक्ष शेर साङ्बो शेर्पा र केन्द्रीय सदस्य तथा आदिवासी जनजाति महासंघ ख्वाङ्जुका अध्यक्ष पर्वत रार्इ पार्टी प्रवेश गरेका छन् ।
त्यस्तै पार्टी प्रवेश गर्ने सर्लाही माओवादी केन्द्र परित्याग गर्दै सुबोध घलान र सङ्घीय लिम्बुवान मञ्च परित्याग गर्दै सुवास मोक्तानलगायत १७ नवप्रवेशीहरुलाई नेपाली संघीय समाज कोरिया अध्यक्ष महेन्द्र राईले स्वागत गरेका थिए ।
पासांग नुर्बु शेर्पाले पछिल्लो समय वाम एकताको नाममा बाहुन एकता भएको र अब त्यस्ता एकल जातीय पार्टीले पिछाडिएको वर्ग समुदायको पहिचान स्थापित गर्न नसक्ने आरोप लगाउँदै अर्को पार्टीमा प्रवेश गरेको बताए । त्यस्तै शेर साङ्बो शेर्पाले आगामी दिनमा आदिवासी जनजाति, मधेसी, मुस्लिम, थारूलगायत पिछड़िएका वर्ग समुदायको हक़ अधिकार सुनिश्चित गर्न र पहिचान स्थापित गर्न आफू ससफो प्रवेश गरेको स्पष्ट पारे ।