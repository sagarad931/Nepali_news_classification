कार्तिक ६, २०७४-सिड्नीको अबनमा बस्दै आएका नेपाली बिद्यार्थी अञ्जन कुमार भट्टराईको मृत्यु भएको छ । आइतबार साँझ आफ्नै कोठामा अचेत अवस्थामा भेटिएका उनलाई उपचारका लागि नजिकैको अस्पताल लगिएको भएपनि चिकित्सकहरुले सोमबार बिहान मृत घोषित गरेका थिए । 
काठमाडौंको पेप्सीकोला घर भएर डेढ वर्षअघि उच्च शिक्षाका लागि अष्ट्रेलिया आएका उनको मृत्यु ब्रेन ह्यामरेजबाट भएको अनुमान गरिएपनि मृत्युको कारण भने खुल्न सकेको छैन । कोरोनरको कार्यलयबाट विस्तृत रिर्पाेट आएपछि मात्र उनको मृत्युको कारण प्रस्ट हुने बताइएको छ । कामबाट फर्किएका साथीहरुले उनलाई उनको कोठामा अचेत अवस्थामा फेला पारेपछि प्रहरी र एम्बुलेन्सलाई खबर गरेका थिए । 
सिड्नीको अबनमा साथीहरुसँग बस्दै आएका भट्टराई सेन्ट्रल क्युन्सल्याण्ड युनिभर्सिटीमा एकाउन्टिङमा मास्टर्स डिग्री अध्ययनरत थिए । सिड्नीका अवैनतिक महावाणिज्यदुत दीपक खड्काले उनको परिवारको आग्रहमा मृतकको शवलाई नेपाल पठाउने तयारी भइरहेको जानकारी दिए । बिस्तृत रिर्पाेट आएपछि उनको शवलाई जतिसक्दो चाँडो नेपाल पठाईने बताए । 
यसैगरि अष्ट्रेलियाका लागि नेपाली राजदुत लक्की शेर्पाले घटना दुखद भएको र सबै कानुनी प्रक्रिया पुरा हुने बित्तिकै परिवारको आग्रहमा उनको शवलाई नेपाल पठाइने जानकारी दिईन् । प्रवासी नेपालीहरुको संगठन एनआरएनका पदाधिकारीले पनि उनको शवलाई नेपाल पठाउन जतिसक्दो सहयोग पुर्‍याइने जानकारी दिए ।