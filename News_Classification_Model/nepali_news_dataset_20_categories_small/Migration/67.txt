लण्डन—गत विहीबारदेखि देशका बिभिन्न भूभागमा आएको बाढीपहिरो पीडितका लागि गैरआवासीय नेपाली संघ (एनआरएनए) जर्मनीले १२ लाख रुपैयाँ संकलन गरेको छ। संघको हेम्वर्ग सहरमा सोमवार सम्पन्न छैटौ अधिवेशनमा सहभागी संघसंस्थाका प्रतिनिधि तथा व्यवसायीको सहयोगमा सो रकम संकलन भएको हो।
अधिवेशन उद्‌घाटन लागि प्रमुख अतिथिका रुपमा पुगेका गैरआवासीय नेपाली संघका प्रमुख संरक्षक जीवा लामिछानेले १ हजार यूरो सहयोग दिएर बाढीपीडितका लागि सहयोग संकलन सुरुवात गरेका थिए। जर्मनीको छैठौं अधिवेशनमा नेपालमा भएको प्राकृति विपत्तीमा परी ज्यान गुमाएकाको सम्झनामा मौन धारणसँगै १२ लाख नेपाली रुपैयाँ संकलनसहित सम्पन्न भयो।
अधिवेशनलाई सम्बोधन गदै संरक्षक लामिछानेले गैरआवासीय नेपाली संघ नेपालको उन्नति प्रगति र समृद्धिका लागि गठन भएको स्मरण गर्दै देशमा परेको दैविप्रकोपमा सबै मिलेर सहयोग गर्न आग्रह गरे । लामिछानेले गैरआवसीय नेपाली संघ अहिले सशक्त अन्तर्राष्ट्रिय संगठन भएकाले यो कुनै पनि पार्टीसँग राजनीतिक आस्था राख्ने संगठन नभएको बताए । उनले संघलाई राजनीतिबाट टाडै राख्नुपर्ने धारण ब्यक्त गरे।
अधिवेशसलाई गैरआवासीय नेपाली संघका संस्थापक रामप्रताप थापा, उपाध्यक्ष कुमार पन्तलगायतले शुभकामना मन्तव्य दिए।
एनआरएन जर्मनीका अध्यक्ष नवराज रोस्याराको सभापतित्वमा सम्पन्न साधारणसभामा यूरोप सहसंयोजक दावा ग्याल्जे शेर्पा, महिला संयोजक सपिला राजभण्डारी, सहसंयोजक रजनी प्रधान, पूर्वयूरोप संयोजक रविन्द्रमान श्रेष्ठ तथा विभिन्न संघसंस्थाका प्रतिनिधिको उपस्थिति थियो।