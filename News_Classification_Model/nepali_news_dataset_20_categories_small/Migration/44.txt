कार्तिक २, २०७४-श्रम तथा रोजगारमन्त्री फरमुल्लाह मन्सुरले जोर्डनसँग भएको श्रम सम्झौतालाई प्रभावकारी र दृढताका साथ कार्यान्वयन गर्न दुवै सरकार अग्रसर हुने बताएका छन् ।
जोर्डनको कानुन श्रमिक मैत्री छ । जोर्डनले अन्तर्राष्ट्रिय श्रम संगठनले बनाएको मार्गचित्रलाई आत्मसात् गरेको छ,' मन्त्री मन्सुरले कान्तिपुरसँग टेलिफोनमा भने,‘यो श्रम सम्झौतालाई प्रभावकारी रुपमा कार्यान्वयन हुनेमा म ढुक्क छु ।’
नेपाल र जोर्डनबीच बुधबार श्रम सम्झौतामा हस्ताक्षर भएको थियो । सम्झौतामा श्रम मन्त्री मन्सुर र जोर्डनका समकक्षी डा. अली अली गेजावीले हस्ताक्षर गरेका थिए ।
मन्त्री मन्सुरका अनुसार जोर्डनले नेपाली कामदारलाई प्राथमिकता दिन तयार भएको छ । ‘जोर्डन नेपाली कामदारबाट प्रभावित छ । सम्झौताले अब कामदार ल्याउन ढोका खोलेको छ,' जोर्डनी समकक्षी गेजावीको भनाई उदृत गर्दै मन्त्री मन्सुरले भने, ‘हामी सम्झौतालाई कार्यान्वयन गर्न पुर्ण प्रतिबद्धता जनाउँछौं ।’
मन्त्री मन्सुरले जोर्डनमा कार्यरत नेपाली कामदार सन्तुष्ट रहेको दाबी गरे । ‘श्रम सम्झौता गरे लगत्तै झन्डै १५ सय नेपाली महिला कामदार कार्यरत क्लासिकल गार्मेट उद्योगमा गएँ । उनीहरुसँग अन्तरक्रिया पनि गरें,’ उनले भने, ‘उनीहरु आफ्नो काममा सन्तुष्ट छन् । आवास चित्तबुझ्दो देखियो । क्याम्पमै मेडिकल डाक्टर राखिएको रहेछ । दिनमा चारपटक खाना र खाजाको प्रबन्ध छ ।’
लाखौं कामदारको माग रहेको जोर्डन नेपाली महिला कामदारको लागि प्रमुख गन्तव्य बन्न सक्ने उनले बताए । क्लासिक गार्मेटमा मात्रै २२ हजार विदेशी कामदार कार्यरत छन् । जसमा पुरुष २ सयसहित २२ सय नेपाली महिला कामदार कार्यरत छन् । 