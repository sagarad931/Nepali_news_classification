कार्तिक ५, २०७४-चितवन भण्डाराका रवीन शर्मा ओलीले फ्रान्सको एसोन क्षेत्रमा ‘पापिए दोर’ भन्ने स्वाद पुरस्कार जितेका छन् । फ्रान्सको एभ्री भन्ने ठाउँमा रहेको उनको समा द हिमालय रेस्टुरेन्टले करिब एक हजार अन्तराष्ट्रिय रेस्टुरेन्टबीचको प्रतिस्पर्धामा प्रथम पुरस्कार जितेको हो । 
एसोन क्षेत्रको उद्योग तथा वाणिज्य बिभागले आयोजना गरेको अन्तराष्ट्रिय रेस्टुरेन्टको प्रतिस्पर्धामा उनको रेस्टुरेन्ट सबैभन्दा स्तरीय ठहरिएको हो । सन् २००९ मापनि उनको रेस्टुरेन्टले यहि पुरस्कार जितेको थियो । यो पुरस्कार जित्न सजिलो भने छैन । 
अञ्चलभरका रेस्टुरेन्टले पहिले प्रतिष्पर्धामा उत्रिन नाम लेखाउनु पर्छ । आयोजकतर्फबाट बिशेषज्ञ टोलीले गोप्य तरिकाले अनुगमनमा आउने गर्छन् । तिन पटकसम्म गोप्य तरिकाले भित्री वातावरण हेर्ने, कर्मचारीको ग्राहकसित गर्ने ब्यवहार बुझ्ने, खाना दिने तौरतरिका, प्रस्तुती कला, खानाको स्तर र सरसफाइ बुझेर मात्रै अन्तिम निर्णय आउने गर्छ । 
अन्तिम निर्णय आउनुअघि एक अपरिचित बटुवा, मेयर कार्यालयका एक कर्मचारी, एक जना खाना विशेषज्ञ र पाक शिक्षाका अब्बल पत्रकार ग्राहकका रुपमा आएर खाना चाख्छन् । यसैगरी भान्छाको सरसफाइ, खाना ल्याउने माध्यम र खाद्य सामाग्री खरिद गरिने कम्पनी, भान्छामा खाना राख्ने तरिका, पकाउने भाँडा, खाना बनाउने कच्चा सामानको गुण परीक्षण गरेर मात्रै अब्बल नतिजा आउने रेष्टुरा सन्चालक ओलीले बताए । 
‘यसरि पुरस्कार जित्ने रेस्टुरेन्टको फ्रान्सका पत्रपत्रिकामा प्रचारप्रसार हुन्छ । मेयर कार्यालयले सिफारिस गर्छ र ग्राहकहरुले बढि विश्वास गर्छन्,’ उनले सुनाए । 