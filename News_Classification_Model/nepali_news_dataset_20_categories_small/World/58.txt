
﻿हत्या गरिएका रुसका एकजना चर्चित विपक्षी नेता बरिस नम्तसफप्रति युरोपेली संघका राजदूतसहित हजारौं मानिसहरुले राजधानी मस्कोमा श्रद्धाञ्जली अर्पण गरेका छन्। क्रेमलिन नजिकै मस्कोस्थित उनलाई गोली हानिएको स्थानमा मैनबत्ती र पुष्षगुच्छासहित मानिसहरुले उनीप्रति श्रद्धाञ्जली व्यक्त गरेका हुन्। नम्तसफले मस्कोमा आइतबारका लागि तय गरेको र्याली शोक र्यालीमा परिणत भएको छ। राष्ट्रपति भ्लादिमिर पुटिनले नम्तसफको हत्या उनकै शब्दमा घृणित र निन्दनीय भएको बताए र उनले हत्यारालाई पत्ता लगाइ छाड्ने वाचा समेत गरे।

 

तर नम्तसफका सहयोगी समूहहरुले उनको राजनीतिक हत्या भएको बताएका छन्। पुटिन र युक्रेनी द्वन्द्वको विरोधसँग नम्तसफको हत्याको घटना जोडिएको उनीहरुको भनाई छ। रात परेपछि मस्कोस्थित एउटा पुलमा आयोजित श्रद्धाञ्जली सभामा फूलहरुको चाङ्ग एक मिटर अग्लो र दुई मिटर चौडा बनेको थियो।
