
﻿काठमाडौँ, २९ फागुन - संसदको सामाजिक न्याय तथा मानव अधिकार समितिले वेलायतमा पक्राउ परेका नेपाली सेनाका कर्णेल कुमार लामालाई नेपाल फर्काई सत्य निरुपण तथा मेलमिलाप आयोगमार्फत छानबिनको प्रक्रिया सुरु गर्न निर्देशन दिएको हो। समितिको आज बसेको बैठकले नेपाल सरकार, रक्षा मन्त्रालय र परराष्ट्र मन्त्रालयलाई यस्तो निर्देशन दिएको हो। नेपालमा पछिल्लो पटक सत्यनिरुपण तथा मेलमिलाप आयोग गठन भएको र काम सुरु गरेको जानकारी वेलायत सरकारलाई गराउदै कर्णेल लामालाई नेपाल झिकाउन समितिले निर्देशन दिएको हो।


समितिको बैठकमा बोल्दै सभासदहरुले लामालाई झिकाउन सरकारले गम्भीर प्रयत्न नगरेको र गरेका प्रयासहरु पनि फलदायी नभएको भन्दै सरकारको आलोचना गरेका थिए। बैठकमा बोल्दै कांग्रेस उपसभापति रामचन्द्र पौडेलले शान्ति प्रक्रियाको मूल मर्म नै मेलमिलाप भएको भन्दै केही मानव अधिकारवादीहरुले पुराना घटना उचाल्ने काम गरेको आरोप लगाए । समितिले आजको बैठकमा उपस्थित हुन प्रधानमन्त्री सुशील कोइरालालाई निर्देशन दिएको थियो ।
