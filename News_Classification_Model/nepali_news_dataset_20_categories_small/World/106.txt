
﻿तीनकुनेस्थित कान्तिपुर अस्पतालअगाडि शुक्रबार साँझ आठ बजे जेब्राक्रसबाट बाटो काट्दै गरेका तीनजना पैदलयात्रीलाई बसले ठक्कर दिएको छ। काठमाडौं-तातोपानी चल्ने बा २ ख ३५७६ नम्बरको सुनकोसी यातायातको बसको ठक्करबाट पैदलयात्री कोटेश्वरका प्रताप प्रधानांग, तीनकुनेकी सबिना आचार्य र सिनामंगलका सागर मानन्धर घाइते भएका छन्।

तातोपानीबाट आएको ठक्कर दिने बस पुरानो बसपार्कतर्फ जाँदै थियो। प्रहरीले बस र चालकलाई नियन्त्रणमा लिएको छ। बस काभ्रे महादेवस्थान घर भएका ६५ वर्षीय कान्छामान मानन्धरले हाँकेको अन्नपूर्ण पोस्टमा खबर छ ।

महानगरीय प्रहरी वृत्त बानेश्वरका प्रमुख डीएसपी दानबहादुर कार्कीले घाइतेलाई कान्तिपुर अस्पतालमा प्रारम्भिक उपचारपछि सिभिल अस्पतालमा रिफर गरिएको बताए। घाइतेमध्ये प्रधानांग गम्भीर छन्। उनको टाउकोमा चोट लागेको छ। मानन्धरको बायाँ हातमा चोट लागेको छ भने आचार्य सामान्य घाइते भएकी छिन्।

 
