
﻿सरसफाई सम्बन्धी काम गर्न मोरङ्गबाट कतार पुगेका एक युवक पाँच महिनादेखि बेपत्ता छन् । विराटनगरदेखि दक्षिणको भाथीगछ ७ का २५ वर्षे सियाराम राजवंशीबारे परिवारजनले अहिलेसम्म कुनै पनि खाले सूचना पाएको छैन ।

छोराको राहदानी नम्बर, नागरिकताको प्रतिलिपी र पासपोर्ट साइजको तस्बिर बोकेर पिता राजकुमार राजवंशी जानेबुझेकालाई खोजी दिन आग्रह गरिरहेका हुन्छन् ।  यही एउटा तस्बिर छ, काठमाडौं वा कतारतिर कोही चिनेजानेको छ भने बुझिदिनुस् न,  ६५ वर्षे राजवंशीले भने । उनी पेसाले राजमिस्त्री हुन् । उनले भने, छोरा र उसँगै कोठामा बस्ने साथीलाई फोन गरेको हो, लाग्दैलाग्दैन । 

काम गर्न गएको दोस्रो महिना नपुग्दै राति १० बजे शौच गर्न निस्केको छोरा त्यसपछि कोठामा नफर्केको सँगै सुत्ने  मित्रको भनाई उद्धृत गर्दै राजवंशीले बताए । उनको बारेमा वैदेशिक रोजगार कम्पनिमा राजवंशी परिवारले निवेदन दिइसकेका छन् ।
