
﻿काठमाडौं, जेठ १८   मलेसिया एयरलाइन्सले आफू टाट पल्टेको घोषणा गरेको छ । एयरलाइन्सका कार्यकारी प्रमुख क्रिस्टोफ मुलरले कम्पनी टाट पल्टिएको जानकारी दिँदै झण्डै ६ हजार कर्मचारी कटौती गर्ने योजना रहेको घोषणा गर्नुभएको छ । गएवर्ष दुई वटा विमान दुर्घटना भएपछि कम्पनीमा ठूलो क्षति पुगेको र २० हजार कर्मचारीमध्ये १४ हजारमात्रै राखिने जानकारी उहाँले दिनुभएको छ । १५ महिनाअघि एयरलाईन्सको एउटा विमान २ सय ३९ यात्रु र चालक दलसहित हराएको थियो ।

त्यो जहाज अझै भेटिएको छैन । त्यस्तै त्यसको ४ महिनापछि २ सय ९८ यात्रु र चालकदल सहितको अर्को विमान युक्रेनका विद्रोहीहरुले क्षेप्यास्त्र हानेर खसाली दिएका थिए । कम्पनीले केही ठाउँमा अहिले भर्दै आएको उडानको संख्या पनि घटाउँदै जाने योजना बनाएको छ । कम्पनीको घाटालाई व्यवस्थापन गर्दै दुई वर्षभित्र फेरि पुरानै अवस्थामा फर्कने पनि कम्पनीका प्रमुख मुलरले बताउनुभएको छ ।
