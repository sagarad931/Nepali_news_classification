
﻿न्यू योर्क स्थित एउटा अदालतले उग्र इश्लाम प्रचारक अबु हमजालाई आतंकवाद सम्बन्धी मुद्दामा जन्मकैदको सजाय दिएको छ। एउटा विस्फोटमा हात् गुमाएपछि धातुको हुक लगाएका उनी उत्तर लण्डनस्थित फिन्सबरी पार्क मस्जीदमा पश्चिम विरुद्ध जिहादी भाषण गर्न थालेपछि चर्चामा आएका थिए। उनलाई आतंकबाद र अपहरण सम्बन्धी ११ वटा आरोपमा सन २०१२ मा ब्रीटेनबाट अमेरिका सुपुर्दगी गरिएको थियो। न्यायाधीशले अबु हमजा समाजका लागि अझ पनि खतरनाक भएकाले जन्मकैदको निर्णय गरेको बताएकी छन्।
उनले अदालतमा भनिन् गैर मुश्लिमको हत्या गर्न उक्साउँदै आएका हम्जाले आफ्नो विचार बदलेर अब त्यसो गर्न छोड्लान् भन्ने विश्वास गर्ने ठाउँ छैन। अबु हमजनालाई ब्रीटेनमा उनको उग्र भाषणका लागि लागि जेलमा राखिएको थियो र अमेरिकामा उनलाई ओरेगन राज्यमा आतंकबाद सम्बन्धी तालिम शिविर स्थापना र सन १९९८ मा पश्चिमी पर्यटकहरुको अपहरण गर्न सघाएकोमा दोषी ठहर्याइएको छ। उक्त अपहरणमा चारजना पर्यटक मारिएका थिए। हमजाले ति निधनहरुका लागि कुनै दुख प्रकट नगरेकोप्रति न्यायाधीशले जोड दिइन्।
हम्जाले आफु निर्दोष रहेको बताएका थिए। अदालतमा उनले बन्दीगृहमा आफुलाई परेको असजिलोबारे बोलेका थिए र आफ्नो शारिरिक अवस्थालाई मिल्ने किसिमको उपचार सुविधायुक्त ठाउँमा राख्न जोड दिएका थिए। हम्जाका वकिलहरुले उच्च सुरक्षा सहितको बन्दीकेन्द्रबाट अन्यत्र सारियोस भनेर आग्रह गरेपनि न्यायाधीशले जेल अधिकारीहरुलाई नै त्यसबारे निर्णय गर्न छोड्ने बताइन। 
