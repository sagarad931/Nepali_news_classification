
﻿युक्रेनी राष्ट्रपति पेत्रो पोरोशेन्कोले युद्धविराम सम्झौताको मर्म अनुसार रुस समर्थक विद्रोहीहरुले पूर्वी युक्रेनस्थित युद्धस्थलबाट  उल्लेख्य  संख्यामा हतियार हटाएको पुष्टि गरेका छन्। एउटा टेलिभिजनसँग कुरा गर्दै उनले सरकारी सेनाले पनि ठूलो संख्यामा हतियार हटाइरहेको बताए। गत फेब्रुअरीमा भएको युद्धविराम सम्झौतामा दुवै पक्षले मार्चको शुरुसम्ममा युद्धस्थलबाट हतियार हटाउनुपर्ने उल्लेख छ। भिडन्तहरु जारी रहेपनि युद्धविराम सम्झौताको असर परिरहेको देखिन्छ।

दुवै पक्षले एकअर्कामाथि युद्धविराम सम्झौता उल्लंघन गरेको वा त्यसको आडमा पुनर्संगठित भईरहेको आरोप लगाउने गरेका छन्। पूर्वी युक्रेनको दोनेत्सक र लुहान्स्कमा गत अप्रिलदेखि शुरु भएको द्वन्द्वका कारण हालसम्म कम्तीमा ६ हजार मानिसको ज्यान गइसकेको र १० लाखभन्दा बढी विस्थापत भएको बताइन्छ। तीन दिनअघिमात्र पोरोशेन्कोले बेलारुसको राजधानी मिन्स्कमा भएको युद्धविराम सम्झौता अनुरुप अन्तर्राष्ट्रिय पर्यवेक्षकहरुको अनुगमनमा भारी हतियारहरु हटाउन विद्रोहीहरुले अटेर गरिरहेको आरोप लगाएका थिए।

उनले युद्धविराम सम्झौता रहे वा नरहेको कुरा आफूले हेर्ने दृष्टिकोणका निर्भर गर्ने उनको भनाई थियो। पोरोशेन्कोले मार्च १६ मा औपचारिक रुपमा युद्धविराम सम्झौता लागु भएयता ६४ जना युक्रेनी सुरक्षाकर्मी मारिएको बताए। द्वन्द्व शुरु भएयता समग्रमा १ हजार ५ सय ४९ जना युक्रेनी सैनिकहरु मारिएको उनले जनाए। एउटा युरोपेली निकायका पर्यवेक्षकहरुले फेब्रुअरी १२ मा मिन्स्कमा भएको युद्धविराम सम्झौताको अनुगमन गर्दै आएको बताइएको छ।
