
﻿उत्तर कोरियाली नेता किम जोङ उनले केही दिनअघि आफ्नो देशले गरेको पनडुब्बीबाट प्रहार गर्न सकिने ब्यालेस्टिक मिसाइलको सफल परीक्षण ऐतिहासिक भएको बताएका छन्। नेता उनले परीक्षण उत्तर कोरियाको साहसिक कामका रुपमा पनि व्याख्या गरेको उत्तर कोरियाली समाचार एजेन्सी केसिएनएले जनाएको छ। नेता उनले मिसाइल परीक्षणमा संलग्न वैज्ञानिकहरूलाई डाकेर मंगलबार सफल परीक्षणका लागि धन्यवाद पनि दिएको सञ्चारमाध्यमले जनाएका छन्।

नेता उनले सफलतापूर्वक भएको मिसाइल परीक्षणमा संलग्न वैज्ञानिक र प्राविधिकहरूलाई भेलामा डाकेका थिए। उत्तर कोरियाली नेता उनले भेलामा उपस्थित वैज्ञानिक र प्राविधिकलाई ऐतिहासिक र विश्वमा चिनाउने काम गरेको भन्दै सबैलाई धन्यवाद दिएका थिए। केसिएनएका अनुसार चामत्कारिक परीक्षणले उत्तर कोरियालाई विश्वमा नै चिनाउनुका साथै उत्तर कोरिया पनि विश्वको एउटा शक्ति राष्ट्र भएको बलियो प्रमाण पेस गरेको नेता उनको भनाइ थियो।
