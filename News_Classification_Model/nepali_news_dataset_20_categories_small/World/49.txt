
﻿काठमाडौं :  धर्म परिवर्तनको पक्षमा सार्वजनिक वकालत गरेपछि  विवादमा परेका नेपालस्थित बेलायती राजदूत जेम्स स्पाक्र्सले पदबाट राजिनामा दिएका छन्।बेलायतको परराष्ट्र सेवामा तीस वर्ष विताएका स्पाक्र्सले बुधबार परराष्ट्रमन्त्री महेन्द्रबहादुर पान्डे र सचिव शंकर वैरागीलाई भेटेर आफूले अवकाश लिन लागेको जानकारी दिएका हुन्। धर्म परिवर्तनको पक्षमा सार्वजनिक वकालत गरेपछि केही समयअघि उनी विवादमा परेका थिए।

धर्म परिवर्तनको वकालतमा राजदूतको अभिव्यक्ति र सक्रियताबारे अन्नपूर्ण पोस्ट्मा समाचार प्रकाशित भएपछि सरकारले यसबारेमा गम्भीर चासो लिदै दूतावाससँग सोधेको थियो। धर्म परिवर्तनका पक्षमा वकालत गर्न सभासद्हरुलाई खुला अपिल गरेपछि सबैतिरबाट आलोचना खेपेका थिए र दूताबासले माफी माग्नु परेको थियो। धर्म परिवर्तनका पक्षमा अभिव्यक्ति दिएका बेलायती राजदूतसगँ पनि  सरकारले स्पष्टीकरण  सोधेको थियो। 
 
परराष्ट्रमन्त्रीसँगको भेटमा पान्डेले नेपालसँग आफ्नो अगाध स्नेह रहेको स्पष्ट पार्दै नेपालसँगको सम्बन्धलाई कायमै राख्ने कायम राख्ने बताएका छन्। नेपालको शिक्षा र स्वास्थ्य क्षेत्रको विकासमा आफ्नो सहयोग र सहभागितालाई जारी राख्ने इच्छाले उनले व्यक्त गरेको नेपालस्थित बेलायती दूतावासले जनाएको छ। 

संविधानमा नेपाल हिन्दु राष्ट्र या धर्म निरपेक्ष उल्लेख गर्ने आन्तरिक विवाद चलिरहेकै बेला नेपालस्थित बेलायती राजदूत एन्डी स्पाक्र्सले खुलेरै संविधानमा धर्म परिवर्तनको अधिकार सुनिश्चित गर्न सभासद्हरूलाई आग्रह गरेका थिए।

डिसेम्बर १० अर्थात् अन्तर्राष्ट्रिय मानवअधिकार दिवसका अवसरमा सभासदहरूलाई लेखिएको  खुलापत्र मा राजदूत स्पाक्र्सले यस्तो अभिमत जाहेर गरेका हुन्।  हामी धर्म परिवर्तनको अधिकार सुनिश्चित गर्न तपाईंहरूलाई प्रोत्साहित गर्दछौं , उनले पत्रमा भनेका छन्।
