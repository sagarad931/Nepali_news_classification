
﻿तिनवर्ष पछि फेरी अफगानिस्तानमा ठूलो हिउँ पहिरो आएको छ । राजधानी काबुलदेखि उत्तरतर्फ पर्ने पन्जशीर प्रान्तमा पहिरो गएको हो । एक्कासी बढेको चिसोसगै भारी हिमपात भएको थियो । पहिरोमा परेर कम्तीमा १ सय २४ जनाको मृत्यु भएको छ । पन्जशीर प्रान्तका गभर्नर अब्दुल रहमान कबिरीका अनुसार करिब एक सय घर, दुई स्कूल र एक मस्जिद हिम पहिरोले थिचिएर क्षतिग्रस्त भएका छन् । जनजीबन अस्तव्यस्त भएको छ । हिउँ जमेकाले ४० किलोमिटर सडकमा यातायात सेवा ठप्प छ । सडकभरी हिउँ जमेकाले राहतकर्मीहरु समेत प्रभावित क्षेत्रमा पुग्न नसकेको स्थानीय अधिकारीहरुले जनाएका छन् । डोजरको सहायताले सडक खुलाउने प्रयास जारी छ । हिउ पन्छाउन स्थानिय नागरिक तथा सुरक्षाकर्मी जुटिरहेका छन् । सन् २०१० र २०१२ मा पनि हिमपातमा परि यस क्षेत्रमा दर्जनौंले ज्यान गुमाएका थिए ।

 
