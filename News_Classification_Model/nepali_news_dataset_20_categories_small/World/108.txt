
﻿अन्तर्राष्ट्रिय फौजदारी अदालत आइसीसीले सुडानी राष्ट्रपति ओमार अल बसिरलाई गिरफ्तार गर्न दक्षिण अफ्रिकासँग आग्रह गरेको छ । सुडानको डार्फूर द्वन्द्वमा युद्ध अपराध गरेकोमा दोषी मान्दै अफ्रिकन युनियन एयूको शिखर सम्मेलनमा भाग लिन दक्षिण अफ्रिका पुगेका बसिरलाई पक्रन भनिएको हो । यद्यपी, आइसीसीको आग्रह विपरित जोहानसवर्ग पुग्दा भने बसिरलाई दक्षिण अफ्रिकी अधिकारीहरुले स्वागत गरेका थिए ।

अफ्रिकी नेताहरुलाई अदालतले अनावश्यक दुःख दिएको भन्दै आईसीसी र एयूबीच सम्बन्ध सुमधुर हुन सकेको छैन । एयूले सत्तामा रहेका नेताहरुलाई निशाना बनाउने काम छाड्न भनेको छ । बसिरले भने आईसीसीले लगाएको आरोप निरर्थक भन्दै आएका छन् । तर यसैका कारण उनको विदेश भ्रमणमा रोक लाग्दै आएको छ ।

सुडानमा सन् २००३ मा भएको डार्फूर द्वन्द्वमा आफ्ना विद्रोहीलाई दबाउन बसिरले गरेको दमनमा तीन लाख मानिस मारिएको आरोप उनीमाथि लाग्दै आएको छ ।

 
