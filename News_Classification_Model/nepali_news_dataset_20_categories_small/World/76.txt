
﻿अन्तर्राष्ट्रिय मानवअधिकारवादी संस्थाले इण्डोनेसियाको सेनामा भर्ती हुन चाहने युवतीको  कुमारीत्व परीक्षण गर्ने कार्यको आलोचना गरेका छन्। ह्युमन राइट वाचले यस्तो परीक्षण अमानवीय र क्रुर भएको बताएको छ। सो संस्थाले यस्तो परीक्षण रोक्नका लागि इण्डोनेसियाली सेनालाई पत्राचार समेत गरेको छ।
इण्डोनेसियाली सेनाले भने खराब आचरण भएका महिला सेनामा प्रवेश नगरुन् भनेर यस्तो प्रावधान राखिएको  बताएको छ। सेनाको प्रवक्ता फाउद बास्याले यो प्रावधान अहिलेपनि सान्दर्भिक भएको बिबिसीलाई बताए। 

उनले युवतीहरु कुमारी नहुनुको अर्थ, कुनै दुर्घटना परेको, विरामी भएको वा उनीहरुको आदत नै त्यस्तै भएको हुन सक्ने बताए। आदत भनेर उनले यौन आचरणलाई संकेत गरे। त्यस्तो आदत भएकालाई हामीले कसरी सेनामा भर्ती गर्न सक्छौं? , उनले भने। भर्ति हुनमात्र मात्र होइन सैनिक अधिकारीसँग विवाह गर्न पनि युवतीको कुमारीत्व परीक्षण गर्ने चलन इण्डोनेसियामा रहेको छ।
