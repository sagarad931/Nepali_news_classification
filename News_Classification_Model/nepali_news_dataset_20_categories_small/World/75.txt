
﻿एक साता अघि नेपालमा गएको विनाशकारी महाभूकम्प पिडितको उद्दारका लागि खटिएको नर्वेली उद्दार टोली आफ्नो मिशन पुरा गरि बिहिबार स्वदेश फर्किएको छ । नर्वेजियन सर्च एण्ड रेस्क्यु टोली अन्तर्गत उद्दार तालिम प्राप्त कुकुर, ओस्लो अग्नि नियन्त्रणका प्राबिधिक र ओस्लो शिक्षण अस्पतालका चिकित्सक समेत ३५ जना प्राबिधिक सहभागी उद्दार टोलीलाई नर्वेका विदेश मन्त्री बोर्गे ब्रेन्नेले राजधानी ओस्लो स्थित गार्डामुयन सैनिक बिमानस्थलमा बिशेष स्वागत गरेका छन् ।

नर्वेली उद्दार टोलीले नेपालको भुकम्पमा घाइते हरुको खोजि गर्न कठिन,प्रशंसनिय र अर्थपूर्ण काम गरेकोले बिशेष धन्यबाद दिन चाहन्छु ञमन्त्री ब्रेन्नेले टोलीको स्वागतको अवसरमा बताए । उनले सरकारले नेपाललाई राहत र पुनर्निर्माणका लागि दिर्घकालिन रुपमा सहयोग गर्ने प्रतिबद्धता समेत जाहेर गरे । टोलीका नेता होभार्ड बाक्केनले नेपालमा गरिएको उद्धार कार्यले आफुहरुलाई सन्तुष्टि मिलेको बताए ।

 सबै भन्दा ठुलो उपलब्धि भुकम्प गएको ५ दिन पछि सिन्धुपाल्चोक को चौतारामा कृष्ण कुमारी खड्कालाई भग्नावशेष भित्र बाट  जिवितै उद्धार गरेको र उनको अवस्था राम्रो रहेको उनले बताए । तालिम प्राप्त र उद्धार कार्य मा ख्याति कमाएका नर्वेली कुकुरहरु गेरे र मिरले घरको भग्नावशेष भित्र जीवित महिलाको आवाज औल्याएका थिए । त्यसकै आधारमा नर्वेली टोलीले ९ घन्टाको कठिन परिश्रम पछि उनलाई सकुशल उद्धार गरेको थियो ।
