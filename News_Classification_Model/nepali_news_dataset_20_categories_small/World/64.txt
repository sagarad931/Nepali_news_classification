
﻿नाइजेरियाली लडाकु समूह बोको हरामले एउटा अडियो सन्देशमार्फत इस्लामिक स्टेट समूहप्रति आफ्नो संगठनको वफादारी व्यक्त गरेको छ। बोको हरामको ट्वीटर एकाउण्टमा पोस्ट गरिएको उक्त सन्देशको पुष्टि हुन भने बाँकी छ। बोको हरामका नेता अबुबकर शेकाउले उक्त सन्देश ट्वीटर एकाउण्टमा राखेको हुन सक्ने अनुमान गरिएको छ। उत्तरी नाइजेरियामा इस्लामिक शासन लागु गर्ने उद्देश्यले उक्त समूहले सन् २००९ मा सैन्य अभियान शुरु गरेको थियो।

विस्तारत्यसयता छिमेकी राज्यहरुमा पनि द्वन्द्व विस्तार भएको छ। इस्लामिक स्टेटप्रति बोको हरामको वफादारी भने नयाँ हुनेछ। विगतमा उक्त समूहको अल-कायदासँग आबद्धता रहेको ठानिन्थ्यो।इस्लामिक स्टेटले गत वर्ष पूर्वी सिरिया र उत्तरी तथा पश्चिमी इराकको ठूलो भूभागमाथि नियन्त्रण कायम गरेको थियो।इस्लामिक कानुन शरिया अनुसार एकजना धार्मिक र राजनीतिक नेताले मात्र शासन गर्ने व्यवस्था कायम गर्ने उक्त समूहको उद्देश्य रहेको बताइन्छ।

सो समूहका नेता अबु बकर अल बगदादी आफ्ना समर्थकहरुबीच केलिफ इब्राहिम नामले चिनिन्छन्। शनिबार पोस्ट गरिएको अडिओ सन्देशमा बोको हरामका नेताले भनेका छन्, & हामी केलिफप्रति वफादार रहने घोषणा गर्दछौँ र कठिन घडी एवं सम्पन्नताको अवस्थामा पनि उहाँको कुरा सुन्ने र पालना गर्नेछौँ, हामी सबै मुस्लिमहरुलाई उहाँप्रति वफादारी व्यक्त गर्न आग्रह गर्दछौँ।&  बोको हरामको विद्रोहका कारण नाइजेरियाको भौगोलिक अखण्डतामा खतरा निम्त्याएको बताइन्छ। उसको विद्रोहले नाइजेरियामा मानवीय संकट समेत निम्त्याएको छ। उत्तर-पूर्वी नाइजेरियामा उक्त समूहले निरन्तर आक्रमण गर्दै आएको छ र राजधानी अबुजामा पनि उसले आक्रमण गर्ने गरेको छ।
