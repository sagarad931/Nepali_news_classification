
﻿गत बुधबार शार्ली एब्दो पत्रिकाको कार्यालयमा हमला गरेको आशंका गरिएका दुईजना बन्दूकधारीहरु प्रहरीको कारवाहीमा मारिएका तर अर्को बन्धक प्रकरणमा चारजना बन्धकहरुको ज्यान गएको फ्रान्सेली प्रहरीले जनाएका छन्। शार्ली एब्दो पत्रिकाको कार्यालयमा हमला गरेको आशंका गरिएका दुईजना दाजुभाई राजधानी प्यारीसको उत्तरी क्षेत्रमा प्रहरीको घेराबन्दीमा परेका थिए। राजधानीमा नै भने एकजना बन्दूकधारीले एउटा यहुदी सुपरमार्केटमा केही मानिसलाई बन्धक बनाएर राखेका थिए।

राजधानी भन्दा उत्तरको डाम्मारटाँ आन गोएल शहरमा ठूलो स्तरको सुरक्षा कारवाही गरिएको थियो, जहाँ ती दुई सन्दिग्ध हमलाकारीहरु एउटा छापाखाना कम्पनीको भवनमा लुकेर बसेका थिए। समाचार विवरणहरुका अनुसार प्रहरीले ती अल्जेरियाली मूलका फ्रान्सेली दाजुभाइसंग सम्पर्क गरेको थियो। उनीहरुले एकजना व्यक्तिलाई बन्धक बनाएका थिए। बन्धकलाई प्रहरीले सुरक्षितरुपमा उद्धार गरेको बताइएको छ। आफु लुकेको ठाउंबाट सइद काउची तथा शरीफ काउची गोली चलाउँदै निस्केपछि उनीहरु प्रहरी कारवाहीमा मारिएको फ्रान्सेली अधिकारीहरुले जनाएका छन।
&     हाम्रो देशमा आतंककारी खतरा टुंगिएको छैन। त्यसैले तपाईंहरु सजग रहनुपर्छ,&  फ्रान्सका राष्ट्रपति फ्रास्वाँ ओलण्ड।  त्यस लगत्तै फ्रान्सेली सुरक्षादलले पूर्वी प्यारिसस्थित यहुदीहरुले किनमेल गर्ने एउटा सुपरमार्केटमा धावा बोलेका थिए। दुईवटा स्वचालित राइफल बोकेको सो व्यक्ति सुरक्षा कारवाहीमा मारिएको तर उसको एकजना सहयोगी महिला भन्ने भाग्न सफल भएको समाचारहरुमा जनाइएको छ। सो कारवाहीमा बन्धक बनाइएका चारजनाको पनि ज्यान गएको प्रहरीले जनाएका छन्। ती बन्दूकधारी र उसको महिला सहयोगीले बिहीबार दक्षिणी प्यारिसमा एकजना महिला प्रहरीको गोली हानी हत्या गरेको आशंका गरिएको छ।
शुक्रबार राती टेलिभिजनबाट देशवासीका नाममा सन्देश दिंदै फ्रान्सका राष्ट्रपति फ्रास्वाँ ओलण्डले आफ्नो देशमा आतंककारी खतरा नटुंगिएको भन्दै मानिसहरुलाई सजग रहन आह्वान गरेका छन्। उनले इस्लामवादी बन्दूकधारीहरुलाई हत्यारा भन्दै देशवासीहरुलाई एकतावद्ध हुन आग्रह पनि गरे।  उनले दुईवटा बन्धक प्रकरण अन्त्य गर्न भूमिका निर्वाह गरेका सुरक्षादलहरुको प्रशंसा पनि गरे। आउँदो आइतबार प्यारिसमा एकता -याली निकाल्न लागिएको छ। उक्त -यालीमा ब्रिटिश प्रधानमन्त्री डेभिड क्यामरन, जर्मन चान्सलर एङ्गेला मर्केल लगायतका युरोपेली नेताहरुले पनि भाग लिने बताइएको छ।
