
﻿उत्तर कोरियाका रक्षा मन्त्रीलाई फाँसी दिइएको दक्षिणको कोरियाको खुपिया (इन्टेलिजेन्स) संस्थाले जनाएको छ। संस्थाका सदस्यले दक्षिण कोरियाको संसदमा दिएको जानकारी अनुसार नेता किम जोङ उनप्रति बफादारी  नबनेको र उनी सहभागी एक कार्यक्रममा निदाएको अभियोगमा रक्षामन्त्री ह्योन योङ छुललाई सार्वजनिक स्थलमा फाँसी दिइएको हो। गत अप्रिल ३०मा  ह्योनलाई राजधानी प्योङयाङदेखि २२ किलोमिटर उत्तरी क्षेत्रमा   एन्टी एयरक्राफ्ट गन  ले प्रहार गरिएको थियो। उनलाई फाँसी दिइएको सयौं मानिसले प्रत्यक्ष हेरेका थिए।

६६ वर्षे ह्योन सन् २०११ मा नेता किम जोङ इलको निधनपछि दाहसंस्कार समितिमा रहेर काम गरेका थिए। त्यसअघिको उनको पृष्ठभूमि खुलाइएको छैन्। गत वर्षमात्र उनलाई देशको रक्षामन्त्री नियुक्त  गरिएको थियो। गत अप्रिलमा उनी रुसमा भएको एक सैन्य कार्यक्रममा देखिएपछि सार्वजनिक भएका थिएनन। उनलाई अप्रिलमै हिरासतमा लिएर कुनै कानुनी सुनुवाई नगरी मृत्युदण्ड दिइएको हो। 

यो वर्षमात्र आफ्नो नेतृत्वविरुद्ध लाग्ने १५ जनालाई नेता किमले मृत्युदण्ड दिएको  जनाइएको छ। सन् २०११ मा किम जोङ उन सत्तामा आएदेखि ७० जना उच्च अधिकारीलाई मृत्युदण्ड दिइएको छ। किमले कुनै बेला देशको दोस्रो शक्तिशाली व्यक्ति रहेका आफ्ना काका चांग सोक थेइकलाई पनि मृत्युदण्ड दिएका थिए। 
