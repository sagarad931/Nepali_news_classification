
﻿एजेन्सी । चिनियाँ राष्ट्रपति सि जिनपिनले सेनालाई कडा व्यवस्थापनका साथ अगाडि बढ्दै वर्तमान परिस्थितिको सामना गर्नसक्ने बनाउने घोषणा गरेको केही दिन पछि चिनियाँ सेनाले सीमा क्षेत्रमा गम्भिर सुरक्षा खतरा पैदा भएको रिपोर्ट प्रकाशित गरेको छ । दक्षिण चीन सागर तथा भारत, म्यानमार जस्ता देशसँग जोडिएको सीमामा सैन्य तैनाथी बढाउनुको कारणबारे स्पष्टिकरण दिँदै चिनियाँ सेनाले सीमा क्षेत्रमा सैन्य गतिविधी बढाउनु पर्ने बाध्यता बताएको हो ।

आसपास र समुन्द्री क्षेत्रमा खतरा बढेको भन्दै चिनियाँ सेनाले यसले टकरावको अवस्था पैदा गरेको समेत भनेको छ । चीनले पछिल्लो समयमा सुरक्षा क्षेत्रमा ब्यापक खर्च गरिरहेको छ भने सैन्य शक्ति पनि अत्याधुनिक बनाइरहेको छ । चीनले वातावरण एकदमै जटिल रहेको भन्दै सैन्य शक्ति र प्रविधीमा अत्याधुनिकीकरणको आवश्यकता रहेको बताएको छ । देशको रक्षा गर्नका लागि यस्तो आवश्यक रहेको चीनको भनाइ छ ।

चिनियाँ सेनाको मुखपत्रले निकालेको यो प्रतिवेदनमा संसार अप्रत्यासित तरिकाले बदलिइरहेको र यसले चीनको सुरक्षा चुनौती थपिएको भनिएको छ । यसले गर्दा नयाँ नयाँ टकरावको खतरा समेत देखिएको सेनाको मुखपत्रमा उल्लेख छ । चिनियाँ सेनाको अखबारले चीनको समुन्द्री सुरक्षाको वातावरण एकदमै जटिल बनेको छ भने दक्षिणी चीन सागरमा पनि अवस्था विग्रिँदै गएको छ ।

चिनियाँ सेनाले राष्ट्रिय एकता, क्षेत्रीय अखण्डता र विकाश समेत समस्यामा परेको भन्दै सेना देशमा शान्ति कायम गर्न प्रतिबद्ध रहेको एवं महत्वपूर्ण मुद्धामा कुनै पनि सम्झौता नगर्ने उल्लेख छ । चीनले पछिल्लो समयमा स्थल तथा जल क्षेत्रमा सीमा सम्बन्धि समस्याको सामना गरिरहेको छ । अफगानिस्तान देखि कोरयाली प्रायद्वीप तथा भारत सम्म जोडिएको भूभाग तथा समुन्द्री क्षेत्रमा सिंगापुर, जापान, ताइबान लगायतका देशसँग चीनको टक्कर परिरहेको छ । चीनले अगस्ट १ लाई चिनियाँ जनमुक्ति सेना दिवसको रुपमा मनाउँछ ।
