
﻿प्रशासन शाखाका सरले बिहानको पारिलो घाममै मेरो शिरमा चट्याङ हाने– जब उनले नाम सोझै सेक्सन ‘सी’को रजिस्टरमा लगेर लेखे, “लेनिन बञ्जाडे, रोल नम्बर ४६ ।”
वरपर झुम्मिएका ‘बी’ सेक्सनधारी (साथी)हरूको अगाडि मरेझैं भएँ ।
सेक्सन ‘सी’–– यानेकि सीमान्तकृत !
बोर्डिङ छाड्नुअघि र पद्मोदय पब्लिकमा पढ्न जानुअघि मेरो एउटै सर्त थियो, “कि ‘ए’, कि ‘बी’ सेक्सन नभए पढ्दिनँ । बरु खलासी बन्चु ।”
बालाई पनि चसक्क भयो होला, भर्भराउँदो छोरो खलासी बनेको कसरी हेर्नू ? त्यहीमाथि ३ वर्ष बोर्डिङ पढाएको !
आँखा चिम्लिएर बतासझैं बाहिर निस्किएँ र बासामु बम्किएँ– बरु झुन्डिन्चु, ‘सी’ मा त मरे नि पढ्दिनँ !


खलासीबाट सिधै मर्ने कुरोमा पुगेपछि बा पनि कालोनीलो हुनुभो । मलाई समातेर सरासर प्रशासन शाखा लैजानुभो र चस्मा लगाएर घोप्टो परिरहेका सरलाई भन्नुभो, “सर- जसरी हुन्छ, ‘ए’ वा ‘बी’ मा मिलाइदिन पर्यो । यो केटो त धर्धरी रोयो ।”
चस्माको डिलबाट इन्टेन्स् आँखा देखाउँदै उनले भने, “यही ‘सी’ पनि पायो भन्नुस् । ढिलो गरेको भए त्यै नि मुस्किल थ्यो !”
त्यसपछि उनी हाम्रो वास्तै नगरी घोप्टो परेर रजिस्टरमा लेख्न थाले । मलाई भक्कानो छुट्लाझैं भो । सबैको अगाडि पिलित्त आँसु झार्नु पनि भएन । मर्नु त त्यस्तै हो– खलासी बन्ने चाहिँ पक्कापक्की जस्तै भयो ।
बाले मेरो काँधमा हात राखेर भन्नुभो, “जुन कक्षामा पढे’नि क्यै हुन्न । पोहोर ‘सी’ कै केटोले टपेच । तँ झन् बोर्डिङ पढेर आएको, तैले नि टप्चस् ।”
‘टप्ने’ कुराले मनमा झिल्को हान्यो । हो त– बोर्डिङमा हुँदा सधैं अंग्रेजीमा टपेकै थिएँ । झन् लिद्दु पढ्ने ‘सी’ मा गएँ भने त सबै विषयमा टप्ने लगभग कन्फर्म नै थियो ।
खलासी हुनै लागेको केटो एक्कासि टपरमा बढुवा भयो ।
तर पनि किनकिन– ‘सी’ भनेपछि म सीमान्तकृत नै थिएँ ।
‘ए’ मा पढ्नेहरू एलिटसामु म कता हो कता निम्छरो भएँ ।
मेरो ध्याउन्न थियो– जसरी पनि ‘ए’ मा भर्ना भएर एलिट बन्ने ।
तर, ‘ए’ मुन्तिरको ‘बी’ मा समेत नअटेर म सीमान्तकृतजस्तै ‘सी’ मा फ्याँकिएको थिएँ ।
र, वर्गीय चेतले सबैभन्दा पहिले मन हल्लाएको शायद त्यही दिन थियो !
(‘ए‘ मा त्यही स्कुलमा पढिरहेका र केही ‘विशेष‘ विद्यार्थी भर्ना हुन्थे । अरु सरकारी विद्यालयमा ८ सकेर आउनेहरू ‘बी‘ मा जाकिन्थे । बोर्डिङबाट आएका मजस्ता भने धेरैजसो ‘सी‘मा थुपारिन्थे । बोर्डिङमा राम्ररी पढ्न नसकेका र परीक्षामा चिप्लिनेहरू सरकारीमा आउँथे ।)
हीनताबोधले यतिसम्म गाँज्यो कि म भर्नाको १ हप्तासम्म स्कुल जानै सकिनँ । बोर्डिङ जानुअघि मसँग पढ्ने आधाभन्दा धेरै साथीहरु कोही ‘ए’ मा थिए, कोही ‘बी’ मा !
हेपिएको त ममात्रै थिएँ ।
तर, यो ग्लानी पनि शिमलको भुवाझैं कता हो कता बत्ताएर उड्यो केही दिनमै !
० ० ०
बिहानै ९ बजे हावाको वेगझैं रमेश मेरो घर आयो । निधार खहरे खोलाझैं ओसिलो थियो ।
“सुनिताले घर बोलाइछे यार, म त डरले होप्लेस् भा’छु,” ढोकामा चुकुल लागिनसक्दै उसले भट्यायो ।
“लौ किन ? यति छिटै पट्टाइस् ?” चकित पर्दै सोधें ।
“हैन यार, मलाई त फर्केर नि हेर्दिने त्यसले । अप्सनल म्याथको कम्बाइन्ड स्टडी गर्ने भनेर बोलाई ।”
रमेशले मेरो अनुहार पनि राम्ररी हेर्न सकेन । ओइलाएको रुखझैं ऊ हँसिया बनेर उभिइरह्यो ।
“मौका नछोड् बे, पढ्ने बेलामा कुरो मिलाइहाल् । नत्र शरदेले लान्च,” म खित्किएर हाँसें ।
शरदको नाम सुन्नेबित्तिकै ऊ  ओइलायो ।
शरद चौथो मान्छे थियो, जसले सुनितालाई देख्नेबित्तिकै सास थुनेर अर्को बाटो हिँड्थ्यो । सुनिताबिना बाँच्न सक्दिनँ भन्दै उसले सेक्सन ‘सी’को बेन्चमा ‘एस+एस’ लेखेर धेरै पटक मेटेको थियो । रमेश र शरदबाहेक सुनिताबिना बाँच्न नसक्ने अरु दुईजना थिए–– नवीन र कविन्द्र । रमेश ‘ए’मा, नवीन र कविन्द्र ‘बी’ मा अनि शरद ‘सी’ मा थिए ।
“तँ पनि ‘ए’ मा, सुनिता नि ‘ए’मै, नडरा तेरै हो,” रमेशलाई आड दिँदै भनें, “बी वालासँग त यत्रो नि जान्ने सुनिता । लेखेर दिन्छु ।”
मतिर पुलुक्क हेरेर खिस्स हाँस्यो ।
“गिजा देखाएर हाँस्छ गधा । भाउजूलाई सुखसँग राखेस् ।”
मैले ‘भाउजू’ भनेपछि ऊ अबीरले भिजेझैं रातो भयो । त्यसपछि ऊ ठूलो युद्ध जितेझैं फर्कियो ।
० ० ०
तीन दिनपछि स्कुलमा गाइँगुइँ चल्यो–– शरद भाग्यो !
सुनिताले चिठी च्यातेपछि शरदले सबैभन्दा पहिले उपाय लगायो–– कसैलाई थाहा नदिएर भाग्ने र लुक्ने । हल्ला सेलाएपछि बिरामी भएको बहाना बनाएर स्कुल फर्किने । नजिकका साथीहरूले यो कुरा मनभित्रै दबाएर राख्यौं ।
एकजनाले सकेन ।
“ऊ त्यै चौरमा चिठी द्याथ्यो सालेले, सुनिताले भक्कु झपारी,” कविन्द्रले माइकिङ गरेझैं सारा स्कुलभरि हल्ला फिँजायो ।
यो सूचनाको पुछारमा फुटनोट पनि जोड्यो, “सुनिताले मलाई चिठी लेख्या छे । अरु ढुकुरेहरू बेलैमा साइड लागे बेस् । नत्र कविन्द्रको पुच्छरमा इन्द्र छ, याद राख्नू !”
रमेश र नवीनले ‘सुनिताले भक्कु झपारी’ मात्रै सुने, फुटनोट नसुनी मनैमन च्यातिदिए ।
शरद भागेपछि सबैभन्दा खुसी रमेश भयो । उसलाई थाहा थियो– कविन्द्र र नवीन जति उफ्रिए पनि सुनितासम्म पुग्न सक्दैनन् । सँगै पढ्न सुनिताले घरमै बोलाएको कुरा भन्ने हो भने उत्तिखेरै छिनोफानो हुन्थ्यो । तर, उसले यो कुरा मनमै राखिरह्यो । मसँग भन्थ्यो, “मैले त्यो कुरा भनें भने कविन्द्रले अनेक फुर्का जोडेर सुनिताको बेजत गर्दिन्छ यार । दुवैतिर माया चर्क्या बेला यस्ता झिनामसिना कुरा सप्पै सहन पर्च !”
रमेश र सुनिता हाम्रो एसएलसी ब्याचका सबैभन्दा तगडा विद्यार्थी थिए । सुनिताभन्दा धेरै नम्बर रमेशको आउँथ्यो । हरेक घण्टीमा कक्षाभित्र छिर्ने हरेक सरले पहिले सुनिता, अनि त्यसपछि रमेशको तारिफ गर्थे । सुनिताका अक्षर पनि साह्रै सुन्दर थिए । सरहरू भन्थे– सुनिताले त उत्तरै नलेखे पनि राम्रा अक्षर लेखेरै एसएलसी टप्चे !
सुनिता कविता पनि लेख्थी, मजस्तै ।
हाजिरीजवाफमा पनि बेलाबेला बाजी मार्थी, मजस्तै ।
ऊ र मबीचमा एउटामात्रै फरक थियो– ऊ क्लासमा सधैं फर्स्ट हुन्थी, मचाहिँ बटम टप फाइभमा पर्थें ।
५ दिनपछि शरद एक्कासि स्कुलमा देखापर्‍यो । सेक्सन ‘सी’ मा भने शरदजत्तिको तगडा अरु थिएनन् । उसलाई लिएर देवराज सर बेलाबेला भनिरहन्थे– शरद यो सेक्सनको हीरा हो । तिमीहरू सबैको नाम यसले राख्छ ।
हाम्रो त राखेन, आफ्नो चाहिँ राख्यो– बेन्चमा !
‘एस+एस’
एकपटक बेन्चमा नाम लेख्दै गर्दा मैले सोधें, “रमेशले लान्च झैं छ यार । तँ के गर्चस् ?”
बेन्चमा जोडले डटपेन धस्दै शरदले भन्यो, “नाममा पनि एस-एस छ, देख्या छस् ? भग्वानले जुराएर पठाएका हुन् हाम्लाई ।”
ऊ स्कुलमा देखिएपछि सबै चनाखा भए । रमेश, नवीन र कविन्द्रले आँखा फट्टाएर हेरे । सबैभन्दा बढी झट्का कविन्द्रलाई लाग्यो ।
लाइन लाग्ने बेला शरद मभन्दा अघि थियो । सुटुक्क सोधें, “सुनिताले तँलाई झपारेपछि कविन्द्रलाई चिठी दिई रे बे । थापा’थिस् ?”
शरद फनक्क पछाडि फर्किएर घाइते बाघझैं हेर्‍यो, “साला कसले भन्यो ?”
उसले दाह्रा किट्यो । मुठ्ठी कस्यो । कन्चटका नसा फुले ।
“झविन्द्रेले,” डराई-डराई भनें ।
“त्यो मोर्‍यो अब । जा, चौरमा आउन भन्,” राष्ट्रिय गीत सकिनेबित्तिकै ऊ चौरतिर गयो । म सरासर ‘बी’ सेक्सन गएर कविन्द्रलाई बोलाएँ र चोर औैंलाले चौरतिर देखाउँदै भनें, “जा, तेरो जार आ’छ ।”
त्यसपछि कतै नहेरी म मेरो कक्षातिर दौडिएँ ।
४ घण्टासम्म उनीहरू कक्षामा देखिएनन् । मलाई डर लाग्यो ।
सर नआएको मौका छोपेर चौरतिर दौडिएँ । शरद युद्धमा हारेको सिपाहीझैं झोक्राएर बसिरहेको थियो । सर्टको दाहिने बाहुला च्यातिएको र पाइन्टभरि धूलो लागेको थियो ।
“के भो बे ?” पछाडिबाट एक्कासि सोध्दा ऊ झस्किएर हुत्तियो ।
देब्रे गाला पुक्क सुन्निएको थियो, अमला राखेझैं ।
“त्यसका बाउ भाग्यो साला,” सकी­-नसकी लुगा टक्टकाउँदै बोल्यो, “नत्र मोर्थ्यो आज ।”
“अब सुनितालाई के भन्चस् ? चिठी त हुर्‍याइदिई केरे,” ठूलै आँट गरेर सोधें ।
“सुनिता भाउजू भन् साला,” ऊ जंगियो, “नाता लाउन सिक् । अबदेखि भाउजू भन् । त्यो रमेश र नवीनको पनि दशा सुरु भयो । भन्देस् गएर !”
बडो अप्ठ्यारो अवस्थामा फसें । भाउजू एउटी थिई– सुनिता । उसलाई भाउजू बनाउने दौडमा थिए ४ जना ।
० ० ०
रमेश र सुनिताको कम्बाइन्ड स्टडी लम्बिँदै गयो । सुनिताको घरमा रमेशको आउजाउ बाक्लिँदै गयो । र, सँगै स्कुलमा गाइँगुइँ पनि । त्यो गाइँगुइँको बतास नवीन, शरद र कविन्द्रको कानछेउबाट बत्तियो ।
सहन कसैले सकेनन् । सुनिता स्कुलको गेटबाट भित्र छिरेपछि बल्ल ४ जना रोमियोहरूको दिन सुरु हुन्थ्यो । सबै सतर्क हुन्थे । सुनिताले एक झलक हेरेमात्रै पनि मुटुमा बज्र परेझैं कक्रक्क हुन्थे ।
रमेशसँगको हिमचिम देखेपछि तीनै रोमियोहरूले आ-आफ्नो दाउ खेले ।
सबैभन्दा पहिले कविन्द्रले पासा फ्याँक्यो, “सुनिता र रमेश त कोठामा एक्लै बस्चन् रे ! गाउँभरि हल्ला चल्या छ ।”
यो डरलाग्दो र कसैले नचिताएको खबर थियो । रमेश त ठहरै भयो नै, त्योभन्दा बढी सुनिताको मन भाँच्चियो । यो खबर सुन्नेबित्तिकै सुनिता ‘बी’ सेक्सन गई र सरासर कविन्द्रको अगाडि गएर ठिंग उभिई । अनि आँखा चिम्म गरी र दाहिने हातले भएभरको शक्ति साँचेर कविन्द्रको गालामा बजाई ।
सिंगो कक्षा ठप्प सास अड्किएझैं भयो ।
“मुख सम्हालेर बोलेस् कुत्ता,” चोर औैंला देखाउँदै कविन्द्रको कपाल लुछी, “आज गाला पड्कियो, बढ्ता भइस् भने बाउको भरुवा बन्दुक पड्काउँछु । साला ।”
अनि ऊ जुन बाटो आएकी थिई, सरासर त्यही बाटो फर्किई ।
कविन्द्र हंश हराएपछिको शिशुझैं एकोहोरो भयो । देव्रे गालाका सुम्ला धमिलो हुँदै इन्द्रेणी बने । र, त्यही इन्द्रेणीले पुरिएर ऊ औंशीझैं कालो भयो ।
सपनामै सही- सुनिताले म्वाइ खाएको गाला थियो त्यो ।
ऊ कसैलाई नहेरी कक्षाबाट बाहिर निस्कियो र अलप भयो । स्कुलमा सर्टका टाँक खोलेर हिँड्न सक्ने एक्लो प्राणी यसअघि त्यस्तो निरीह कहिल्यै थिएन । र, ऊ यसरी मुर्झाएको कसैले देखेका पनि थिएनन् ।
गालामा चट्याङ बर्सिएपछि १ हप्तासम्म ऊ स्कुलमा देखिएन । रमेश २ हप्ता आएन ।
सुनिता भने हरेक दिन आइरही !
० ० ०
कविन्द्र काण्डपछि नवीनको मनमा आँट पलायो । गाला पड्किएको अर्को दिन नवीनले सुनितालाई ४ लाइनको चिठी लेख्यो, “सुनिता, मलाई थाहा छ तिम्रो रोजाइमा म कहिल्यै पर्दिनँ । तर, मैले तिम्लाई रोजेको छु । आज जोसँग तिम्रो नाम जोडिए पनि तिम्रो सिउँदोमा मेरै नामको सिउँदो हुनेछ कुनै दिन !”
पालो शरदको थियो । चिठी लेख्दा उसले एकपटक सुनिताको हप्की भेटिसकेको थियो । कविन्द्रजस्तो ताण्डव मच्चाउन सक्दैनथ्यो । र, एउटा उपाय लगायो ।
सुनिताकी साह्रै मिल्ने साथी थिई- रमा । पढाइमा मजस्तै बटम टपर भए पनि सुनिताकी साथी हो भनेपछि उसको भाउ चर्को थियो । त्यसमाथि उसका बाउ कांग्रेसका जल्दाबल्दा ठेकेदार । उसले ‘ए’मा नाम लेखाउनुमा पनि बाउकै देन थियो- हल्ला यस्तै थियो । रमाको चक्कर भने शरदकै काकाको छोरा अजयसँग थियो । कतिपटक शरदले नै दुई जनालाई धारापानीसम्म लगेर छाड्दिन्थ्यो र आफू डाँडामा उत्तानो परेर सुत्थ्यो- क्यापले मुख ढाकेर । रमा र अजय सारा धारापानी चहारेर फर्किएपछि उनीहरूलाई पछाडि बसाल्थ्यो र आरएक्स बाइकको कान बटारेर बेतोड कुदाउँथ्यो ।
९ कक्षा पढ्दा नै बाइक चलाउने ऊ सम्भवतः जिल्लाकै पहिलो चिल्लर होला । अरु कतिपय चिल्लरहरू साइकलसम्म चलाउन सक्दैनथे ।
र, अजय हाम्रै ‘सी’ सेक्सनमा पढ्थ्यो ।
एकदिन शनिबार रमा र अजयलाई शरदपुर डाँडा कटाएर धारापानी दौडाउँदै थियो । बीच बाटामा पुगेपछि शरदले बाइक रोक्यो ।
“हेर् रमे, म त मर्ने भएँ,” उदास भावमा बोल्यो शरद ।
अजय र रमाका आँखा बदामबाट गोलभेंडा भए ।
“के भो र ? किन मर्ने ?” रमा सुस्तरी बोली ।
शरदको मुखबाट केही झरेन । २-३ पटक प्रयास त गर्‍यो तर सास रुद्रघण्टीबाट उँभो लागेन ।
“ओए के भो बे ? भन् न,” अजयले उसको काँध हल्लाउँदै सोध्यो ।
चखेवाको एउटा जोडी साइकल कुदाउँदै बाटो लाग्यो ।
“सुनितालाई भस्मै मन पराउँचु यार । उसको अन्वारमात्रै सम्झियो कि भक्कानो छुट्च,” शरद बोल्दै गयो, “अस्ति चिठी पनि दिएँ, च्याती ।”
रमा तीनछक परी ।
“लौ, रमेशसँग पो हल्ला छ त त्यसको । सुन्या’छैनस् ?” रमाले प्वाक्क मुख खोली ।
शरद थचक्क बस्यो । टाउकोको क्याप निकालेर निधार पुछ्यो । नाकमुन्तिर पुगेको आँसु ओठ हुँदै चिउँडोको छाँगोबाट जमिनमा खस्यो । दाहिने हातले भुईंमा जोड्ले हिर्कायो । धूलो ज्वालामुखी झैं आकाशतिर  उड्यो र कतै हरायो ।
“हल्लामात्रै हो त्यो,” पूरै आत्मविश्वासका साथ भन्यो, “सुनिताले तँसँग भन्या छे र ?”
रमाले दायाँ-वायाँ मुन्टो हल्लाई ।
“मसँग मिलाइदे प्लिच, नत्र त मोर्चु !” रमातिर नहेरेरै शरदले पासा फ्याँक्यो, “तिमेरुको लाई यत्रो गर्‍याछु, मेरो लागि त्यत्ति गर्दिन्नेस् ?”
रमा र अजय अवाक् भए । कोही केही बोलेन ।
शरद जुरुक्क उठ्यो र स्ट्यान्ड लगाएको बाइकलाई कोल्टे पारेर फर्कायो । अनि किक हानेर हुरीझैं अलप भयो । रमा र अजय उसलाई परैसम्म हेरिरहे ।
० ० ०
१ हप्तापछि कथामा अर्को अध्याय थपियो ।
नवीनको हातमा चिठी पर्‍यो । उसले ४ लाइनको चिठी पठाएको थियो, उत्तरमा ६ लाइन थियो । प्रेषक उही सुनिता थिई ।
“नवीन, मलाई थाहा छ स्कुलभरि मेरो नाम को–कोसँग जोडिएको छ । तर, म तिम्लाई मन पराउँछु । तिमी अरुजस्तो छैनौ । पढाइमा पनि राम्रो छौ, सबैको इज्जत गर्छौ । कहिल्यै मेरो कुभलो चिताएनौ । तिमी स्कुल नआउँदा मलाई नराम्रो लाग्छ । मैले आफैं 