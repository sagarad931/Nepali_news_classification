मैले नयाँ जागिर पाएँ, एउटा पत्रिकाको अफिसमा। काम थियो ‘उपवन’ को सम्पादन। ‘उपवन स्वदेश दैनिकको शनिबारे परिशिष्टाङ्क थियो, जसमा साहित्यक रचना र समीक्षा छापिन्थे। साहित्यक समाचार पनि त्यसैमा छापिन्थे।
आफ्नो स्वभावअनुरूपको काम पाएकोमा दङ्ग थिएँ।
मलाई मेरो जीवनपद्धतिमा केही नयाँपन ल्याउनु जरुरी थियो भन्ने साथीभाइको सुझाव थियो। साढे तीनवर्षको सकसपूर्ण सङ्घर्षपछि नियतिसँग हारेको थिएँ। प्रत्येक साँसमा जीवनका लागि तड्पिएको मेरो छोरो पराक्रमले मलाई भर्खरै छोडेर गएको थियो। मेरो जिन्दगी यस मोडमा आएर पूर्णतामा दुर्घटित भएको थियो। रामाले भनेकी थिइन्, ‘छः वर्षपछि हामी फेरि रित्ता भएका छौँ, बाबा!’
मलाई लडेर पुनः उठ्नु थियो, हिमाल हेर्नु थियो, र नझुक्ने बन्नु थियो। घरमा पराक्रमको जन्मको, पहिलो हँसाइको, पहिलो बसाइको, पहिलो जन्मदिनको, पहिलो उभ्याइको, हिँडाइको, दास्रो जन्मदिनको अदि अनेक फोटाहरू फ्रेम गरेर लहरै राखेको थिएँ। अनि, एउटा बाबूको सपनाले कल्पेका, उसका भविष्यका तस्वीर पनि बनाउन लगाएको थिएँ सहरको एक नामी कलाकारलाई। यसरी, ऊको शिशुकक्षामा हुँदाको चित्र, उसको बालसुलभ चकचकको चित्र, उसको तरुण अवस्थाको चित्र, र उसको युवाअवस्थाको चित्रसम्म बनाउन लगाएँ, र सजाएँ भित्तैभरि। उसको त्यसपछिको उमेरको कल्पना गरेन मेरो मनले । सायद उसलाई जवान, अनि सधैँ जवानमात्रै हेर्ने चाहेको थियो मभित्रको एउटा बाबुको हृदयले।
तर फागुनको एक क्रूर दिन, तीन वर्ष दुई महिनाको उमेरमा पराक्रमले मलाई छोडेर गयो। य यससँगै गर्लम्म लढ्यो ती चित्रमा मैले कल्पना गरेको एउटा विपूल जिन्दगी। भत्किएँ, भत्किरहेँ। जिन्दगीको निस्सारता बिझायो। जीवनमा आफूलाई सबैभन्दा कमजोर मान्छेको कित्तामा उभ्याएँ र रोएँ। अरूलाई उत्प्रेरणाका भाषण दिँदै देशभरि हिँडेको मान्छे — ती सबै निरर्थक र निस्सार कुरा हुन् भन्ने ठानेँ। सधैँ सोध्थेँ आफैँलाई, किन शून्यवादी, विसङ्गतिवादी र निस्सातावादीहरू जन्मिए होला, र गरे होलान् अर्थहीन कुरा! आज आफैँलाई उनीहरूको उत्तराधिकारी घोषणा गरेँ, र निर्जन बगरहरूको पर्यटक बनाएँ।
रमा दुखिरहिन्, दुखिरहिन्। उनी पीडाकी पर्याय बनिन्। मैले उनको दुःख लाचारीका आँखाले हेरिरहेँ।
जीवनको टुटेको कडी जोड्नुथियो। अझै केही समय बाँचिरहन अभिशप्त हामीले केही गरिरहनु पर्ने पनि त थियो।
एक महिनापछि नयाँ जागिरमा पुगेँ।
‘उपवन’को संयोजक हुनु पनि केही कर्मचारीको हाकिम हुनुथियो। त्यस पृष्ठका लागि रिपोर्टिङ् गर्ने सम्वाददाता, फोटोग्राफर, प्रुफ रिडर र कपी एडिटरको त हाकिम नै भएँ। मेरो कोठो छुट्टै थियो। चिया खाजा ल्याउनेको पनि स्वतः हाकिम कहलिएँ।
जागिरमा लागेको दोस्रो दिन पत्रिकाका सम्पादक, यानि हामी सबैका बडाहाकिमले मलाई बोलाएर भने, ‘सर्, आफू मातहतका कर्मचारीलाई उनीहरूकै थान्कोमा राख्नुहोला। विभिन्न खाल्का मान्छे हुन्छन्। सर आफू लचिलो हुनुभो भने टाउकोमा टेक्छन्, टेर्दैनन्।’
कुरा त ठीक थियो, तर पनि झस्किएँ। धेरैपल्ट मुटु कमजोर भएको, र आफूभन्दा तलकालाई पनि सजिलै अँगालो मारिहाल्ने स्वभाव भएका कारणले विवादमा पर्दै आएको थिएँ। मलाई लाग्यो, ती कुराको पोल उनले थाह पाइसकेका रहेछन्।
काम सुरू भयो। सामग्री खूब आउँथे मेलमा। साहित्य खासै आउँदैनथ्यो। आएका कोरा सामग्रीमा साहित्य भर्नु पो रहेछ सम्पादन भन्नु! यो पनि बुझेँ।  ह«स्वदीर्घको वीभत्स प्रहसन पनि देखेँ। साहित्यभित्र राजनैतिक पार्टीको घुसपैँठ पनि देखेँ। आफ्नो विश्वदृष्टि लेख्नुभन्दा माउपार्टीले गरेका गल्तीको ढाकछोप गर्न व्यस्त साहित्यकारहरूको डरलाग्दो भिड देखेँ। एकपल्ट त मन्त्रीको फोन पनि आयो, ‘भाइ, उहाँ पौडेलजीको किताबको समीक्षा आउँछ एकजना प्राध्यापकज्यूबाट। त्यो जसरी पनि यही हप्ता निकाल्दिनुप¥यो।’
जसरी–तसरी ‘उपवन’ चल्दै गयो। त्यहाँ छापिएको सामग्रीभन्दा पनि म अर्थात त्यस पृष्ठको संयोजक लोकप्रिय हुँदै गएँ। मैले जे लेखेपनि फेसबुकमा दुई हजार लाइक र सय कमेन्ट आउन थाले। फ्रेण्ड रिक्वेष्ट त कति हो कति। हरेक कार्यक्रममा निम्तारु भएँ। साहित्यका महोत्सवहरूमा हुने गम्भीर बहसहरूको सहजकर्ता भएँ। मलाई खासै केही नआए पनि ‘आउने’ मा कहलिएँ। कसैकसैले त समालोचकै पनि भनिदिए।
घाउहरू पुरिँदै गए। जीवन सुन्दर हुँदै गयो। मैले लय समातेँ।
काम थालेको दुई महिना पूरा भयो। मैले यस बेलासम्म कमजोर मुटु भएको आरोप खेप्नुपरेन। ‘उपवन’ को संयोजनका लागि जस् पाइरहेँ। सम्पादक पनि दङ्ग देखिए। हामी चियामा सँगै निस्कन थाल्यौँ। कहिलेकाहीँ समारोहहरूमा पनि सँगै गयौँ। उहाँले मलाई सँगै लिएर जाँदा मैले आफ्नो कद बढेको महसूस गरेँ।
दुई महिनापछि मेरो कार्यकक्षमा चिया–खाजा ल्याउने बहिनीको बिहे भयो, र उनी पोखरा गइन्। केही दिन बाहिर चोकतिर गएर चिया खायौँ, तर यो व्यवहारिक भएन। म टेबलमा हरेक दिन अपराह्न तीन बजेदेखि आठ जबेसम्म काम गर्थेँ, र यी पाँच घण्टामा बीसपल्ट कालो चिया खान्थेँ। चियाकै लागि बीसपल्ट चोकतिर जान पनि व्यवहारिक थिएन। त्यसैले नयाँ कर्मचारीको खाँचो टट्कारो देखियो। मजस्ता चियाबाज अरु पनि थिए, तर रातिचाहिँ चिया खाने ममात्रै हुन्थेँ। उनीहरू चुरोट खान्थे। तैपनि, उनीहरूले पनि स्वरमा स्वर मिसाएर सम्पादकलाई भने, ‘नयाँ मान्छे चाहियो।’
केही दिनपछि एउटा केटो आयो। उमेरले त्यही सत्र–अठारको हुँदो हो।
आएको दिन मेरो कार्यकक्षमा आयो, र नमस्कार ग¥यो। मैले चियाको नियम बताएँ ः कालो चिया, चिनी बिनाको। खाजाको पनि बताएँ। खाजा एकपल्ट, चिया बीसपल्ट। उसको अनुहारमा भने एकपल्ट मात्रै हेरेँ। मैले फेरिपल्ट हेर्न सकिनँ उसको अनुहार। बरु ‘उपवन’का लागि आएका सामग्रीमा देखिने भाषाको चीरहरण हेरेँ।
मैले उसको अनुहार नहेरेर नै करिब एक महिना बिताएँ होला। हेरिनँ भन्दा हेरेँ, तर गहिरिएर चाहिँ हेरिनँ।
ऊ कौशलटार बस्दोरहेछ, म ठिमी। हाम्रो अफिस थियो गौशालामा। एक दिन साँझ ऊ अफिस आइसकेपछि अचानक कफ्र्यू लाग्यो र ऊ घर जान नसक्ने भयो। मैले प्रेसको विशेष पास बनाएँ, र उसलाई मेरो मोटरसाइकलमा हालेर घर पु¥याइदिने भएँ।
ऊ मेरो मोटरसाइकलमा चढ्यो। हामी हुइँकियौँ। मैले उसलाई अब केही निजी कुरा सोधेँ ः घर कता, घरमा कोको हुनुहुन्छ, बाबाआमा के काम गर्नुहुन्छ, ऊ किन काठमाडौँ आयो, र कसरी हाम्रो पत्रिकामा आयो, कस्तो लाग्दैछ काम, केही समस्या छ कि छैन, आदि।
‘हामी नुवाकोटका हौँ। भुइँचालोमा बुवा बित्नुभो। आमा घरमै हुनुहुन्छ। उहाँसँग एउटी बहिनी छ। गाइबाख्रा छन्, सानो खेत छ। आमा घरैमा काम गर्नुहुन्छ। मलाई नुवाकोटबाट सिपी अङ्कलले काठमाडौँ ल्याउनुभएको हो, र यो जागिरमा लाइदिनुभएको हो। म कौशलटारमा अङ्कलकै घरमा बस्छु।’
हामीलाई प्रहरीले जडिबुटीमा रोक्यो। मैले प्रेस पास देखाएँ। तैपनि भन्यो, ‘कौशलटारमा प्रदर्शन छ अहिले। एकछिन हाम्रै कार्यालयमा बस्नुस्। त्यहाँ साम्य भएपछि म पठाइदिन्छु।’
हाम्रै सुरक्षाका लागि थियो, मैले मानेँ। प्रहरी कार्यलयको एउटा सानो कुनामा एउटा खाली कुर्सि थियो। म त्यही बसेँ। केटो छेउमा उभ्भियो।
मैले उसलाई बसाएर आफू उभियौँ कि भन्ने सोचेँ। तर सम्पादकको अनुहार सम्झिएँ, र हाकिम नै भैरहने निधो गरेँ।
अब भने मैले त्यस बालकको अनुहार नहेरी धरै भएन। असुरक्षाको यस घडीमा मैले चिनेको भन्नु नै ऊमात्रै त थियो। मैले हेरेँ उसको अनुहार!
मेरो भित्तामा झुण्डिएका अनुहारमध्ये एक कसरी आयो यहाँ?
मैले यताउती हेरैँ। यहाँ भने मेरो सम्पादक थिएन। ऊ आउने सम्भावना पनि थिएन।
मैले बालकलाई छेउमा तानेँ हातले, र म बसेकै कुर्सीको एकछेउ बसाएँ।
ऊ उम्कन खोज्यो। अलि अलि डरायो पनि। मैले तानेर बसाएरै छाडेँ।
उसले पुलुक्क मेरो अनुहारमा हे¥यो। मैले मेरो घरको भित्तोको एउटा तस्बीर सम्झिएँ।
मेरो पराक्रमको किशोरावस्थाको तस्बीर! त्यो तसबीर हेरेर कसरी विधाताले यो बालक बनायो होला नुवाकोटमा? अनि, किन त्यस बालकलाई मेरो मातहतको कर्मचारी बनाएर पाठायो? किन ती सम्पादक मेरा हाकिम बने, र किन उनले मेरो मनको कोशीमा शब्द र मर्यादाका बाँध हाले?
म तरल तरल बग्न थालेँ । यस बखत मलाई मेरो सम्पादकको अनुहार संसारकै क्रूरतम तानाशाहको अनुहारजस्तो लाग्यो।
मैले यताउती हेरेँ। कोही थिएन । मैले बालकको अनुहार आफ्नो दाइने हातले आफूतिरै घुमाएँ। ऊ उम्कन खोज्यो, फेरि। मैले पुनः घुमाए, र हामीले आँखा जुधायौँ।
‘बाबू!’ मेरा ओठबाट निस्कियो।
म पहिरो बनेँ। उसका निर्दोष गालामा मैले आफ्ना ओठहरूले एक हरफ कविता लेखेँछु। मनै न हो — ऊ पनि तादी बन्यो।
०००
