
﻿ट्रक घ्याँच्च रोकियो । म सँगसँगै पछिल्तिर लहरै उभिएका सबै एकैपटक हुत्तिए । एउटो प्याच्च बोल्यो, ‘त्यस्का बाउ, बिस्तारै रोके हुन्न ?’
उसको बोलीमा मिसिएर अर्को सन्कियो, “त्यो घन्टाउके । आज मोर्च त्यो । झर्न दे न ।”
मैले केही प्रतिक्रिया जनाइनँ । दुलोबाट पुलुक्क बाहिर हेरें, साइनबोर्डमा ‘मुग्लिन’ लेखिएको रहेछ । होटलछेवैमा रोकेकोले होला, मगमग बासना आइरहेको थियो ।
केही नखाएको ६ घण्टाभन्दा बढी भइसकेको थियो । बाटोका खाल्डामा बुरूक् बुरूक् उफ्रिएर पनि होला, मसँगसँगै ट्रकभरिका करिब २५ थान यात्रुको शरीर फतक्क गलेको थियो ।
मेरो दाहिने पाखुरामै टाँसिएर बसेकी चनमतीको कानमा सुटुक्क भनें, “ओई, हेर त त्याँ ।”
उसले ढालाको चरबाट एउटा आँखाले हेरी । बडेमानको भाँडो र त्यसबाट निस्किएको बाफ देखेर लख काटी— म:म: पाक्दैछ ।
कुमले घच्याउँदै सोधें, “खाने हो ?”
ऊ बोल्न सकिन । ज्यान फर्फराई । तनक्क तन्की । नाकमा सम्पूर्ण शक्तिले मुजा पारी र भनी, “नाइ यार, आई हेट म:म: !”

अनि ऊ फरक्क अर्कोतिर फर्की ।
ड्राइभर र खलाँसी पालैपालो ओर्लिए । होटलअघिको धारोमा मुख धोए । खलाँसीले कपाल भिजाएर लरक्क लर्कायो । गोजीबाट काइँयो झिकेर बडो अन्दाजमा दायाँतिर ढल्कायो ।
जेठको यो तातो रापले म:म: पाकेझैं गुम्सिएको थिएँ । त्यही धारोमा ठडिएर शिरदेखि पैतलासम्म भिजाउन मन लाग्यो । आङ फिँजाएर त्यही पानीमा आहाल बस्न रहर लाग्यो ।
तनक्क तन्किएर उठ्न खोजें, सकिनँ । अनि पो झसंग भएँ !
० ० ०
त्यही बिहान—
४ बजे एक्कासि बडेमानको ट्रकले हर्न बजायो । अरु गाउँघरतिर यतिखेर भाले बासेर मान्छे जगाउँछन्, हाम्रोतिर यस्तै ट्रकले हर्न बजाउँछन् र सारा गाउँलेलाई बिहानीको छनक दिन्छन् ।
कीराले रातभरि टोकेर भर्खर निदाउन खोज्दैथिएँ, झस्किएर जुरूक्क उठें ।
ट्रकबाट २–३ जना तिघ्रे पहलवान ओर्लिए । घरमा पिलिक्क पहेंलो बत्ती बल्यो । भित्रबाट काजी आँखाका कचेरा मिच्दै बाहिर निस्किए । सिंगो ब्रह्माण्ड खान लागेझैं हाई काढे । दुवै हात पुर्पुरोमाथि लगेर समाए अनि कस्सिएर आङ ताने ।
तिघ्रेहरू सरासर ‘नमस्कार काजी सा’प’ भन्दै घरभित्र छिरे । छेवैमा सुतेकी बूढीलाई कोट्याएँ । ऊ पनि रातभरि ज्यान चिलाएर सुत्न सकेकी थिइन, बल्लबल्ल उठी ।
“यिन्ले राम्ररी सुत्न नि दिन्नन्,” च्याँठ्ठिएर बोली, “दबाई खाऊ भन्दा टेरे पो । आफूले त दु:ख पाएपाए, मलाईधरी सुत्न दिन्नन् ।“
उसको अनुहारका धाँजा फाटे । धर्सैधर्सा । जसरी खडेरीमा खेतका छाला चिरिन्छन् ।
मलाई २ दिनदेखि पखालाले सुताएको थियो । काजीले बजारबाट औषधि ल्याइदिएका थिए । औषधि भनेपछि मेरा नौनाडी गल्छन्, घाँटीबाटै बाटो लाग्दैन । बरू सुईं लाइदिए सहन्छु, लामखुट्टेले छुस्स सुइरो घुसाएझैं त हुन्छ । राति २–३ पटक पेट गड्याङगुडुङ गरेको थियो, झरीमा आकाश कराएझैं ।
बूढी उठ्न खोजी । मैले उसको घाँटीको सप्को समातेर तानें ।
“मान्छे आ’छन्, टरक ल्याछन्,” सुस्तरी कानमा फुस्फुसाएँ, “मलाई डर ला’छ ।“
बूढी एकाएक पानी पोखिएको कागजझैं ओइलाई । शीतले भिजेको पातझैं गली । आँखाका नानी तिलको गेडाबाट कागतीका दानाजत्रा भए ।
उसको बोली निस्किएन । शायद बोल्नुपर्ने केही थिएन पनि । अनि छिनमै आँखाबाट तर्रर आँसु झारी ।
उसको आँखाको डिलमै अश्रुकुण्ड छ, जतिखेर पनि फुट्ने, जतिखेर पनि चेपबाट भल बग्ने ।
ऊ हरेक ३ घण्टामा रोइरहन्थी । गुमनाम छोराको विरहले ऊ ३ महिनायता यसैगरी सुँक्सुँकाउँथी । छोराको झल्को दिने हरेक चिज मैले लुकाइदिएको थिएँ । ऊ दिनभरि खोज्थी र भेटाएपछि हेरेर आफ्नै संसारमा टोलाउँथी ।
छोरो मध्यरातमा यसैगरी हर्न बजाउने ट्रकमा कोचिएर अलप भएको थियो कतै । तिघ्रेहरूले जबर्जस्ती तानेर लैजानुअघि उसले भनेको थियो, “आमै, फर्किनँ भने नरोए है । तिमी रोयौ भने मेरा आँसु बग्छन् ।”
ऊ मतिर फर्किनसक्दै तिघ्रेहरूले लतारेर लिएर गए । जबर्जस्ती ट्रकमा हुत्याए । ड्राइभरले घ्यार्रर ट्रक स्टार्ट गर्‍यो । छिनमै ट्रक बेपत्ता हुइँकियो र आँखैअघिबाट अलप भयो । जसरी अस्ताउन लागेको सूर्य पहाडको छेको पार्दै हराउँछ कतै । त्यसपछि बूढीका आँखा कत्तिखेरै पनि सुख्खा छैनन् ।
“नआत्ते डसनी, परेको बेहोरम्ला,” मैले आश्वस्त पार्न खोजें, “हामीमध्ये जो सहर गए पनि छोरो खोज्ने है ?”
हिजो राति काजीले ठूलो ताउलोजस्तो थालमा ल्याइदिएको कुँडोजस्तो खाना जस्ताको तस्तै थियो । हामी दुवैको मुखमा परेन । भोक र तिर्खाले व्याकुल भए पनि डसनीले थालतिर फर्केर हेरिन । त्यो थालमा पनि शायद ऊ छोरोको अनुहार देख्थी । डसनीको अनुहार देखेर मेरो भोक हराएको थियो ।
वरपर भाले बास्न थाले । चराहरू गुँड छाडेर उड्न थाले । मान्छेहरू कम्मरमा गाग्री बोकेर धारातिर हिँड्न थाले । पूर्वतिर अग्लो पहाडमाथि मिर्मिरे उज्यालो देखिन थाल्यो । क्षितिजपारिको उज्यालो हामीसामु नआउँदै काजी र तिघ्रेहरू गलल हाँस्दै ढोकाबाहिर निस्किए । काजीले औंलामा थुक लगाउँदै पैसाको मुठो गन्दै थियो । काजीसँग कानेखुसी गरेझैं एउटाले पुलुक्क हामीतिर हेर्‍यो र सोध्यो, “कुन हो ?”
काजीले चोर औंला मतिर सोझ्याए र भने, “त्यै हो । जब्बर छ ।”
डसनीले च्याप्प मलाई समाई र आफूतिर तानी । मैले उसको खुइलिसकेको तिलहरी सुम्सुम्याएँ । उसले मेरो गर्धननेर ल्याएर ओठ टाँसी र जिब्रोले लपक्कै भिजाई । ऊ हम्मेसि यसैगरी माया दर्साउँछे ।
यो संसारमा हामी दुईबाहेक हाम्रा कोही थिएनन् । अब म पनि उसलाई छाडेर जाने भएँ, ऊ एक्लै हुने भई । छोराको वियोगमा भक्कानिन्थी, मैले सम्हाल्थें । अब त म पनि हुन्न, कसको काँधमा टाउको राखेर भक्कानिओस् !
मेरा आँखाबाट तरर आँसु बगे । मानौं साउने भेलको मूल मेरै आँखाबाट बगेर राप्ती नदीमा मिसिएको छ ।
काजी र दुईजना तिघ्रे हामीछेउ आए । एउटाले काजीलाई सोध्यो, “नाम के हो ?”
काजी मुसुक्क हाँसेर भने, “हामीले हर्के भनेर बोलाम्चम् !”
अनि उसले मेरो घाँटीको सप्को जोडले समात्यो र तान्यो, “ल हिँड् हर्के भाइ, सहर घुम्न जाने अब ।”
म डेग चलिनँ । आँखा भरिएका थिए । डसनी उसैगरी आँसुको आहालमा डुबेकी थिई । हिँक्कहिँक्क गर्दै ऊ बर्बराइरहेकी थिई । यस्तो लाग्यो— मानौं ऊ आज त्यही आहालमा निसास्सिएर सास फेर्न छाड्छे ।
म जोडले चिच्याएँ । सिंगो गाउँ जाग्नेगरी कराएँ र भनें, “नलैजाऊ न मलाई, डसनी एक्लै मर्छे … !”
कसैले केही सुनेन । सुने पनि शायद कसैले बुझेन ।
म ढिटझैं उभिएँ । दुवैजनाले सकेसम्म बल गरे, सकेनन् । अलि पर गइसकेको काजी हातमा लठ्ठी बोकेर सरासर आयो र आँखा चिम्म गरेर मलाई पछाडि हिर्कायो । पुठ्ठामा करेन्ट लागेझैं सिल्का हान्यो । म अझै डेग चलिनँ । काजीले फेरि हिर्कायो । तिघ्रेहरुले मलाई जोडले तानेर लतारे र ट्रकमा चढाए । ट्रक घ्यार्रर गर्‍यो । त्यसपछि मैले डसनी चिच्याएको सुनिनँ । ट्रक आफ्नै गतिमा हुइँकियो । मेरो घर र डसनी आँखाबाट टाढिँदै गए । धमिलिँदै गए ।
० ० ०
ट्रक चढेपछि एकछिन म बेहोसजस्तै भएँ । संसार रिङाएजस्तो भो । मरूभूमिमा पानी नभएर आँत सुकेझैं म डसनी नभएर सुकें छिनभरमै । ट्रक बेपत्ता हुइँकियो । मेरा हात, खुट्टा बाँधिएका थिए । सास फेर्नेबाहेक अरू कुनै अंग फुक्का थिएनन् ।
घर, घरवरपरका अरु घर, गाउँ हुँदै तुलसीपुर बजार आँखाबाट छुट्दै गए ।
अनि मेरा वरपर सल्बलाउनेहरू जाग्दै गए । मजस्तै त्यहाँ करिब २२–२५ बन्धक अरू थिए । सबै एउटै दिशामा उभिएका, ट्रकको पुच्छरतिर फर्किएका । बस्दा १० जना पनि अटाइँदैनथ्यो, लाइनमा उभ्याउँदा २२–२५ जना अटाइएछ !
मेरो दायाँतिर छेवैमा केटी थिई । उमेरले मभन्दा त्यस्तै ३–४ वर्ष कान्छीजस्ती । उभिएरै आँखा चिम्लिएकी थिई । ऊभन्दा पर लहरै अरू ४ जना उभिएका थिए । हाम्रा पछाडि त्यस्तै ५ वटा लाइन थिए । यस्तो कोचाकोच थियो कि जोडले भुँडी फुल्लाएर सास पनि फेर्न सकिँदैनथ्यो । सबैले एकैपटक त्यसरी सास फेर्ने हो भने सबै च्यापिएर मरिन्थ्यो झैं ।
“सिठ्ठी हाल्न सक्ने क्वै छ ह्याँ ?” पछाडिबाट कोही करायो ।
कसैले उत्तर फर्काएन । सबैले मुखामुख गरे ।
“गाडी रोकाउन पर्‍यो, भोकले मर्न लागियो,” ऊ फेरि बोल्यो ।
जति चिच्याए पनि फलामको भित्तोपारि बसेका ड्राइभर र खलासीले सुन्दैनथे ।
“साह्रै गाह्रो भयो यार, रोकाम् न । उभिने ताकत नि छैन !” ऊ ठसठसी कनेर फेरि बोल्यो ।
जोडले भित्तामा बजाउन पाए ड्राइभरले सुन्थ्यो पनि होला तर सबैका हात बाँधिएका थिए !
“हात खोल्दे, म सिठी बजाउँछु,” दोस्रो लहरबाट अर्को कोही बोल्यो ।
“हात खोल्न सक्ने भए यति दु:ख पाइन्थ्यो ?” ऊ झर्कियो, “मैले मात्रै खाने हो र ?”
गाडी हुइँकिएदेखि अहिलेसम्म कतै रोकेको थिएन । ड्राइभरलाई भोक नलागुन्जेल गाडी रोक्दैनथ्यो ।
भोकले त मलाई पनि गलाएको थियो । भोकभन्दा अझै बढी डसनीको सम्झनाले गलाएको थियो । सक्थें त भुईंमा घोप्टो परेर भक्कानिन्थें । तर, अहिले मसँग सम्झनामात्रै थियो, भुईं थिएन ।
अनि, एक्कासि पछाडि लहरका ३–४ जना एकैपटक जोडले उफ्रिए । उनीहरूलाई साथ दिँदै अरु ३–४ जना उफ्रिए । ट्रक जँड्याहाझैं लत्रकलत्रक गर्‍यो र घ्याँच्च रोकियो । कोही कता पछारिए, कोही कता । छेवैमा घुरिरहेकी केटी अत्तालिएर मसँग टाँसिई लपक्कै । पुलुक्क आँखा हेरी र ‘ओ सरी’ भनेर आफूलाई सम्हाली ।
उसको न्यानोले म चिसिएँ ।
“को झ्याँक्नी हो गाडी हल्लाउने ? झन्डै खाल्डामा गएन त्यसका बाउ,” ड्राइभर तुफानझैं आएर बम्कियो ।
उसको आवेग देखेर सबैको होश उड्यो । अघि उफ्रिनेहरू सब चुपचाप मूर्तिझैं भए ।
“को हो भन्छौ कि यहीँ झारेर सप्को लाऊँ ?” ड्राइभर पाखुरा सुर्किंदै नजिक आयो ।
ढाला आधाभन्दा बढी लगाएको थियो, माथिको भाग खुला थियो । सास फेर्न मिल्ने हावा त्यहीँबाट आपूर्ति हुन्थ्यो । ड्राइभर त्यही आधा भागसम्म चढेर चिच्यायो ।
म ठ्याक्कै उसको सामुन्ने थिएँ । सबैभन्दा पहिले मेरै घाँटी अठ्याएर करायो, “तँ भन् त साला, कसले हल्लायो ?”
उसले अँठ्याउँदा मेरो सास रोकिएलाझैं भयो । प्याकप्याक भयो । उसले जोडले झट्कारेर छाडिदियो ।
म भुईंतिर निहुरिएर बोलें, “भोक लागेर हो ।”
“राँडीका बान्, भोक लाग्यो भन्दैमा गाडी पल्टाउन खोज्ने ?” उसले मेरो देव्रे कन्चटमा मुड्की हानेको मात्रै सम्झन्छु, अरु केही याद छैन ।
रातभरिको अनिँदो, झिसमिसे बिहानको वियोग र भोकले थलिएको थिएँ, त्यसमाथि कन्चटमा बज्रिएको चट्याङले उठ्नै सकिनँ । बुंग ढलेछु । होशमा आउँदा देखें— गाडीभरि सबैले कुरुमकुरुम केही चपाइरहेका थिए ।
मेरो भागमा केही थिएन ।
म उठेपछि छेउकी केटी अलि वर सरी । पीर परेझैं गरी । मलाई झैं आफूलाई पनि दुखेझैं गरी ।
“कस्तो कोरी रै’छ साला,” दाह्रा किट्दै ड्राइभरलाई सरापी, “मर्न नसक्ने कुक्कुर ।”
मेरो मन शीत्तल भो ।
“मलाई त कस्तो डर लागेको अघि,” नजिकै आएर बोली, “साह्रै दुख्यो ?”
मैले तलमाथि मुन्टो हल्लाएँ । आँखामा पनि चोट लागेछ, टनटनी दुख्यो ।
“तपाईंको नाम के हो ?” मुखबाट फ्याट्ट निस्कियो ।
ऊ मुसुक्क हाँसी । लजाएझैं गरी ।
“सुनकेस्रा, मैले आफैं राखेको नाम,” जमिनतिर हेर्दै बोली, “घरमा बोलाउँदा चाइँ चनमती भन्चन् ।”
“म चाहिँ जर्गले,” अलि परबाट एउटा ठिटो प्याच्च बोल्यो, “परिचय गरम् न ।”
म वाल्ल परें । मजस्तै चनमती पनि वाल्ल परी ।
चनमतीकै छेउमा २ घण्टासम्म उभिँदा ऊ चुँक्क बोलेको थिएन । गुँडबाट छुट्टिएको चरोजस्तो थियो ।
“म धनराज, घर प्युठान ।” हाम्रै लहरमा सबैभन्दा बलिष्ट देखिने अर्को कोही बोल्यो । जर्गलेले उसलाई पन्छाउँदै चनमतीतिर आँखा सोझ्याएको थियो । हात र खुट्टाका नङ खुइलिसके पनि चनमतीको अनुहार धपक्क बलेको थियो ।
सबैले क्रमैसँग नाम, ठेगाना भन्न थाले । त्यो क्रम दोस्रो, तेस्रो, चौथो हुँदै पाँचौं लहरसम्म चल्यो । कसैले परिचयसँगै आफ्नो वेदना पनि सुनाए । सुनिदिनेहरूका पनि उस्तै व्यथा र पीडा थिए मनभरि ।
“म हर्क, घर तुलसीपुर । म किन यहाँ आएँ, कहाँ लगिँदैछ, केही थाहा छैन,” मैले एकैसासमा भनें, “घरमा बूढी एक्ली छ, छोरो हराएको ३ महिना भो । सहर गएर छोरो खोजेर फर्किन्छु ।”
गाडीमा खाँदिएका सबैले आँखा फट्टाएर मतिर हेरे । कान ठाडा पारेर एकोहोरिए ।
लाग्थ्यो, मैले शान्त तलाउमा ढुंगा फ्याँकेको छु र त्यसले तलाउमा तरंग ल्याएको छ ।
त्यसपछि मेरा घाँटीबाट शब्द झरेनन् । डसनी र छोरोको अनुहारले परेली ढाकिए । परेलीको डिलबाट मूल फुट्यो ।
० ० ०
लतारेर गाडी चढाएको ४ घण्टासम्म मलाई कहाँ लैजाँदै छन्, किन लैजाँदैछन्, थाहा पाइनँ । ममात्रै होइन, गाडीभरि उभिएका सबै अनुहारमा उस्तै अनिश्चय थियो । हरेकका आफ्नै संसार थिए, अर्कै संसार जाँदै थिए । त्यस्तो संसार, जहाँ आफूबाहेक कोही आफ्नो छैन ।
पछाडि कोही सुँक्कसुँक्क गर्दै थियो । उसलाई कोही सम्झाउँदै थियो । म पछाडि फर्किन सक्दिनथें । ममात्रै होइन, अघिल्लो लहरका कोही पनि सक्दैनथे ।
“नरोऊ दाइ नरोऊ, हाम्ले पनि छाडेर आ’छम् । बाँचिएछ भने फर्किम्ला ।”
“यत्रो भइयो, अहिलेसम्म घर छोड्याथिनँ गोथे,” उसको हिक्का छुट्यो ।
थाहा भो— सम्झाउनेको नाम गोथे रै’छ ।
“केन आत्तिन्छौ घने दाइ ? हाम्ले नि छोड्याथिनम् । अब आइइगो, ल्याले त के गर्ने ?” गोथेले कोसिस गर्दै थियो ।
फेरि थाहा भो— रुनेको नाम घने रै’छ ।
“छोरीको न्वारन नि भाथेन गोथे,” घने भक्कानियो, “म यै टरकबाट हामफालेर मर्चु, छाड्दे ।”
उसले चाहे पनि हामफाल्न सक्दैनथ्यो । ढालासम्म आइपुग्न कम्तीमा ३ वटा लहर छिचोल्नुपथ्र्यो । त्यहसमाथि हात र खुट्टा बाँधिएका ।
“यत्रो लाठे भएर नि मर्ने कुरो गर्चौ ? मरे त संसार सक्किगो, बाँचेर हाम्लाई बाँधी लैजाने पशुलाई ठेगान लगाउनुपर्छ,” गोथे बोल्यो ।
सकीनसकी पछाड&