
﻿२०७१ असोज ११ बेलुकी ४ बजे
“हुँदैन, पाँच हजारभन्दा सकिन्न,” म आवेशमा आइसकेको थिएँ, “मन लाग्छ ल्याउनुस्, नलागे नल्याउनुस् ।”
बिहानैदेखि कन्चट उम्लेको थियो । पैसाको मामिलामा म कसैसँग गल्नेवाला थिइनँ ।
“नझर्किस्योस् न डाक्साप्,” फोनको अर्को खोँचबाट एम्बुलेन्स ड्राइभर बोल्यो, “हामी मिलेर गए पो आपसी भलाइ हुन्छ, हैन र?”
मलाई सुन्नु थिएन, ओपिडीबाट लगातार सूचना आइरहेको थियो ।
“ल साढे पाँचमा,” मैले टुंग्याइदिएँ, “त्योभन्दा बढी सकिन्न । मेरोमात्रै केही चल्दैन, सबैको भाग पुर्याउनुपर्छ ।”
फोन काटेर ओपिडी दौडिएँ । २५ जना लाइनमा रहेछन् । नेमप्लेटको “बाहिर”लाई “भित्र” बनाएँ । उतिखेरै मोबाइल बज्यो । सभ्यताले गरेकी रहिछ ।
“बाबा, नबिर्सिस्यो है,” कल बटन थिचेर कानमा राखिनसक्दै बोली, “जस्सरी पनि शोरुम गइसेला है आज ।”
मेरो दिमाग सही ठाउँमा थिएन । तारन्तार फोनको घन्टीले मेरो टेम्परलाई शून्यबाट सय पुर्याएका थिए । ड्राइभरले दिउँसोदेखि १२ पटक फोन गरेर बार्गेनिङ गरिसकेको थियो । ऊ चाहन्थ्यो— बिरामी ल्याइदिएबापत अस्पतालबाट उसैले भनेजति पैसा पाइयोस् । त्यसमाथि बिहानैदेखि छोरीको स्कुटी किन्ने कचकच । यही कुरा उसले आजमात्रै तेस्रोपटक भनी ।

“काम सकेर फोन गर्छु, अहिले रिस नउठा,” ठाडै भनेँ, “जतिखेर पनि फोन गरिराख्नुपर्छ?”
टेबुलको अगाडि टुप्लुक्क बसेका बूढा अलमल्ल थिए ।
“भन्नुस्, के भयो,” प्रेस्क्रिप्सन नोट खोलेर हेरेँ, “हर्कवीर राई, ५७, पुरुष, खोटाङ ।”
“पेट पोलेको पोल्यै गर्छ डाक्टरसाप्, आज पाँच दिन भो, खपिसक्नु भएन,” बूढाले गोजीबाट अर्को कागज झिकेर देखाए । वीरमा देखाइसकेका रहेछन्, पहिले ।
“कहाँ पोल्छ?”
“ह्याँनेर” उनले नाभीवरपर देखाएर भने, “चसक–चसक भइराख्छ ।”
स्टेथेस्कोप लगाएर पेटमा दौडाएँ । थाहा छ– यसरी भुँडीमा दौडाउनुको तुक छैन तर पनि चित्त बुझाउनु न हो!
“एपेन्डिसाइटिस हो, अपरेसन गर्नुपर्छ,” बूढाको अनुहारमा नहेरी भनेँ, “के गर्नुहुन्छ?”
बूढाका चिम्सा आँखा एकाएक दुईगुणा ठूला भए । अनुहारमा अनिश्चयका धर्सा कोरिए । उनले सायद यति भयंकर खबर चिताएका थिएनन् ।
“ला, हो र?” टाउकोको टोपी खोलेर पसिना पुछे । दुवै ओठ च्यापेर भित्रभित्रै टोके । जीवनमा यो रोगको नाम उनले यसअघि कहिल्यै सुनेका थिएनन् सायद¬– आँखा फट्टाएर मलाई हेरिरहे । सोचेका होलान्– पेट दुखेको हो, डाक्टरले डाइजिन लेखेर पठाइदिन्छ ।
“यसलाई जति राख्यो, उति बिजोग हुन्छ, काटेर फाल्दियो भने जिन्दगीभरिलाई आनन्द,” मैले आश्वस्त पार्न खोजेँ, “पछि पछुताउनु नपरोस् ।”
उनी केही बोल्न सकेनन् ।
“कति लाग्छ डाक्टरसाप्?” अलि बेरमा मसिनो स्वरमा सोधे ।
“यहीँ गर्ने हो भने खासै लाग्दैन तर पालो पाउनै महिना दिन कुर्नुपर्छ,” कागजमा पेनकिलर लेख्दै भनेँ, “बाहिर छिटो हुन्छ, अलिकता पैसा लाग्छ । के गर्नुहुन्छ?”
उनी फेरि एक छिन चुपचाप भए । घरीघरी खुजमुजिएको निधार दाहिने हातले पुछ्थे । भएभरको बल लगाएर लामो सास फेर्थे । अनिश्चयको दोबाटोमा उभिएर बाटो खोज्दै हिँडेको यायावरझैं उनी असमञ्जसमा थिए– हाउभाउले त्यसै भन्थ्यो ।
“अब बाहिर काँ जाने डाक्टरसाप्? मलाई केही थाहा छैन,” उनको बोलीबाट क्रमशः ओज हराउँदै गएको थियो, “पैसा “नि धेरै ल्या”छैन ।”
“केही छैन, आजै गर्ने होइन । पैसा त्यस्तै ५० जति खर्च हुन्छ, दुई–तीन दिनमा लिएर आउनुस् न,” मैले खरर भनेँ, ढोकाबाहिरको भीडले मलाई अत्याएको थियो, “बाहिर मैले नै अपरेसन गर्दिउँला बरु, हुन्न?”
उनले औंला भाँचेर गनेजस्तो गरे– चुपचाप!
कुर्सीबाट उठेर बूढाको काँध थपथपाएझैं गरेँ । उनले दुई–तीनपटक टोपीले मुख पुछिसकेका थिए ।
“अलि कम हुन्न डाक्टरसाप्?” निन्याउरो मुख लगाएर सोधे, “त्यत्रो पैसा कसरी जुटाउनु र मैले?”
एकपटक फेरि बूढाको अनुहार हेरेँ । बुढ्यौलीले मुजा परेको निधारदेखि चिउँडोसम्म आँखा घुमाएँ । आकाशे कमिज घामले खुइलिएर आधा सेतो भइसकेको थियो ।
अलिकता चेपारे पारेझैं भनेँ, “टेन्सन नलिनुस् न, सब ठिक हुन्छ । दुई–तीन हजार घटाइदेऊ भनूँला नि म, आफ्नै मान्छे हुनुहुन्छ भनूँला ।”
बूढा मुसुक्क हाँसे । कलेटी परेका ओठ जिब्रोले भिजाए ।
“छिटै काटेर फालिएन भने मान्छे जतिखेर पनि चैट हुन सक्छ,” भित्ताको पोस्टर देखाउँदै भनेँ, “सानो र कामै नलाग्ने चिज हो, अहिले सुन्निएको बेला काटेर नफ्याँके र फुट्यो भने मान्छे जतिखेर पनि मर्न सक्छ ।”
बूढा फेरि अँध्यारिए । भिजेका ओठ क्षणभरमै सुके ।
ढोका ढकढक गर्यो । हातमा कागज लिएर असिस्टेन्ट लुसुक्क भित्र आई ।
“साह्रै गाह्रो भयो भनेर कराइरा”छन्, पठाइदिऊँ?” कार्ड देखाई, “इमर्जेन्सीमा ठाउँ नभएर यता ल्याएका छन् ।”
१५ नम्बरमा रहेछ पालो ।
“दुई मिनेट है त,” असिस्टेन्टलाई पठाएर बूढातिर फर्किएँ, “ल भन्नुस् छिटो, के गर्ने?”
बूढा एकछिन गमे । आँखा चिम्म गरेर नानी यताउति घुमाए ।
“एक छिन फोन गर्छु है डाक्टरसाप्?” गोजीबाट थोत्रो मोबाइल झिकेर उनी निस्किए । ढोकाबाट अधबैंसे महिला छिरिन्, सायद लोग्नेसँग ।
टेबुलको मोबाइल घ्यारघ्यार गर्योट । काटिदिएँ । यो ड्राइभरको १३ औं कल थियो ।
महिला “अह…अह…” गरेर कराउँदै थिइन् । पुरुषले हात समातेर बिस्तारै कुर्सीमा बसाले र मलाई नमस्कार गरे ।
सोधेँ, “के भयो?”
“पेट दुखेर मर्नै लागेँ डाक्साप्,” जोडबलले बोलिन्, “हिजोबाट हो ।”
फोन फेरि घ्यारघ्यार गर्यो । उही ड्राइभर । अब भने मेरो रिसले सीमा नाघिसकेको थियो ।
“एक्सक्युजमी,” महिलालाई संकेत गर्दै फोन उठाएँ ।
“भाइ अति भो, सोमत छैन?” हकारेँ, “मलाई तपाईंसँग केही लिनुदिनु छैन, आफ्नो बाटो लाग्नुस् ।”
ऊ ओइलाएको आवाजमा बोल्यो, “होइन डाक्साप, म साढे पाँचमा तयार भएँ भन्न फोन गरेको हुँ, नरिसाइस्यो न त्यसरी ।”
“त्यसो भए पायोनियर लैजानुस्, म राममणिलाई भनिदिन्छु,” फोन काटेँ ।
“सरी,” महिलातिर फर्किएर सोधेँ, “पिसाब फेर्दा पोल्छ?”
उनले “अँ” भनिन् ।
“तल्लो पेट पनि दुख्छ, ज्वरो पनि आयो बिहान,” उनले थपिन्, “अहिले पनि तातो छ ।”
प्रस्ट थियो– उनलाई युटीआई भयो ।
भनेँ, “पेटमा अन्न नपरेको कति भयो?”
“बिहान १० बजे खाना खाएको, त्यसपछि पानीमात्रै हो,” छेउमा उभिएको लोग्नेले भने ।
“त्यसो भए तुरुन्त भिडियो एक्स–रे गराउनुस् । म लेखेर पठाइदिन्छु,” कागजमा ‘अल्ट्रासाउन्ड’ लेख्दै भनेँ ।
“अस्ति एक महिनाअघि मात्रै गराको हो डक्टरसाप, सबै नर्मल थियो,” उनले ब्यागबाट रिपोर्ट निकालिन् ।
मलाई झनक्क भयो, “अब डक्टरले भनेपछि मान्नुस् न । छाया हेर्ने हो, छुटपुट हुन सक्छ ।”
मलाई थाहा थियो– त्यो भिडियो एक्स–रेले काम गर्थ्यो ।
“बाहिर युनिक प्याथोलोजी ल्याब भन्ने छ, डक्टर धनञ्जयले पठाउनुभएको भन्नुहोला ।”
उनीहरू टाउको हल्लाउँदै निस्किए ।
त्यसपछि पहिलेका बूढा छिरे । अनुहारमा उस्तै चिन्ताका धर्सा थिए ।
“के भयो कुरा?” उनी बसिनसक्दै सोधेँ, “अपरेसन गर्ने कि नगर्ने?”
बूढाले लामो सास फेरेर भने, “गर्ने डाक्टरसाप्, जिन्दगीभन्दा ठूलो क्यै रै”नछ । बरु पैसा मिलाइदिनुपर्योह । ४० भन्दा सक्दै नसकिने भइयो ।”
टाउको कन्याएझैं गरेर मनमनै हिसाब गरेँ । उनको अपरेसनमा २५ हजारजति लाग्थ्यो ।
“ओहो, अप्ठ्यारो पर्ने भो नि त । तैपनि म कुरा गरूँला । के गर्ने, आफ्नो अस्पताल परेन !”
बूढालाई आश्वस्त पार्न खोज्दै थिएँ । एक जना सुग्घर मान्छे भित्र छिरेर टुसुक्क कुनाको कुर्सीमा बस्यो ।
“ल उहाँ पनि आउनुभो,” बूढालाई ऊतिर देखाउँदै भनेँ, “उहाँसँगै जानुस्, सबै मिलाइदिनुहुन्छ । चिन्ता नलिनुस् ।”
उसले बूढाको हात समातेर उठायो, “हिँड्नुस, म सबै बुझाइदिन्छु ।”
ऊ यानेकि राममणि उप्रेती । मार्केटिङ म्यानेजर, पायोनियर पोलीक्लिनिक, महाराजगन्ज ।
निस्कनुअघि मैले उनलाई बोलाएर कानमा सुटुक्क भनेँ, “रिजल्भिङ एपेन्डिसाइटिस जस्तो लाग्छ, एन्टिबायोटिकले पनि निको हुन्छ, भिडियो एक्स–रे रिपोर्टमा सिधै एपेन्टिसाइटिस लेख्न लगाउनू !”
ऊ मतिर फर्केर ङिच्च हाँस्यो र बाहिर निस्क्यो । बूढा फोन गर्न बाहिर निस्किनेबित्तिकै मैले राममणिलाई एसएमएस गरिसकेको थिएँ । ऊ सासै नफेरी दौडिएर आएको थियो ।
राममणि दिनहुँजसो सहरका सबैजसो सरकारी अस्पताल चहार्छ र बिरामी लिएर पायोनियरमा सुताउँछ । अलि सिरियस बिरामी आउनेबित्तिकै म उसलाई खबर गर्छु, ऊ सहरको जुन कुनामा भए पनि दौडिएर आइपुग्छ ।
ममात्रै होइन, मेरा धेरैजसो संगी त्यही गर्छन् । सोच्छु– बिरामीहरू अस्पतालमा उपचार गर्न होइन, सर्वस्व लुटिन आउँछन् । निजीले लुटेरै भए पनि बिरामीलाई सद्दे बनाउँछन्, हाम्राजस्ता सरकारीले सद्देलाई बिरामी बनाएर निजीमा लुटिन पठाउँछन् । र, यसमा मलाई कहिल्यै ग्लानि भएन ।
भोको पेटले कहिलेकाहीँ इमान बिर्सिन्छ, भरिएको पेटले त सधैं बिर्सिन्छ! म पेटको भोको थिइनँ! भोको पेट भर्न सजिलो छ, इमानको भोक मेट्न संसारमा कुनै औषधि बनेका छैनन् । बनेका भए पनि म कहिल्यै खान्नँ ।
० ० ०
त्यही बिहान ९ बजे—
सभ्यता कलेज जाँदै थिई । उसलाई छाड्न गाडी स्टार्ट गर्दै थिएँ । एक जना मान्छे गेटनेर आएर ठिङ्ङ उभियो ।
“धनञ्जय सरको घर यही होइन?” उसले हातको कागज पढ्दै सोध्यो ।
“हो, किन आउनुभएको?” सभ्यताले सोधी, म बोलिनँ ।
“मलाई सम्यक फर्मास्युटिकल्सले पठाएको, डक्साप्सँग भेट्नु थियो,” उसले कुरा नलुकाई भन्यो ।
मैले आँखा सन्काएँ । छोरीको अगाडि कुनै पनि डिल गर्नु मलाई ठिक लाग्दैन । ऊ चुप लाग्यो ।
मान्छे आफ्ना सन्तानसँग बेइमान देखिन कहिल्यै चाहँदैन । र, म पनि मान्छे हुँ ।
पुलुक्क सभ्यतातिर हेरेँ । मेरो काम आइलाग्यो भनेर उसले बुझी सायद । भनी, “बाबा, म एक्लै गइहाल्छु, हजुर बसिस्यो न ।”
ऊ ब्याग भिरेर सरासर निस्किई ।
आकाशमा बादल भरिएको थियो । आज पानी पर्छ भनेर छोरी गाडीमै जान खोज्दै थिई । उसलाई हिलो मन पर्दैन । जन्मेदेखि सहरका पक्की बाटामा हिँडी । गाउँघरमा भनेजस्तो हिलोमा ऊ हुर्किइन । वा भनौं– मैले हुर्काउन चाहिनँ ।
“सरी डाक्साप् फर ब्याड टाइमिङ,” उसले औपचारिक वार्ता सुरु गर्योन, “छोरीको अगाडि आई डिन्ट मिन टु ह्युमिलियट यु ।”
“हैन ठिकै छ,” म साधारण देखिन चाहेँ, “भन्नुस के कामले पाल्नुभो?”
उसले मेरो पूरै पृष्ठभूमि तयार गरेर ल्याएको रहेछ ।
“डक्साप्बारे त के भनुम् र, यो सहरमा हजुरजस्तो प्रोफेसनल डक्टर अरू कोही छैन,” उसले भन्यो, “वेल एक्सपिरियन्स्ड र वेल म्यानर्ड म्यान ।”
उसले मलाई तेल लगाएको हो या सही भनेको हो, बुझिनँ । तर, लाग्यो– सही भन्दै छ ।
तेल लगाउनुजस्तो ठूलो कला यो संसारमा केही छैन । म यो कलाको खुब सम्मान गर्छु ।
उसको हाउभाउ हेर्दा निकै खारिएको बिजनेस म्यान लाग्थ्यो ।
“हाहा, थ्यांक यु,” ङिच्च हाँसेर भनेँ, “ह्वाट क्यान आई डु फर यु?”
त्यसपछि उसले बुझ्यो, सही समय आयो ।
“हामी भिटामिन र एन्टिबायोटिक बनाउँछौं, बंगलादेशी कम्पनी हो,” रातो छालाको झोलाबाट औषधि निकालेर देखायो, “सरले सहयोग गर्दिनुपर्यो ।” औषधि हेरेँ । एमआरपी अन्य चल्तीका औषधिभन्दा महँगो थियो ।
“महँगो छ, मान्छेले समाउँछन्,” मैले भनेँ, “कसरी सहयोग गर्न सकिएला र!”
“त्यो त हजुर र हामीलाई मात्रै थाहा हुन्छ सर, बिरामीले औषधिको मूल्य हेर्दैनन्,” ऊ निर्धक्क बोल्यो, “बरु के सहयोग गर्नुपर्छ भनिबक्स्योस् ।”
हुन पनि हो– तरकारी, चामल, नुन, तेल, जिरादेखि धनियाँसम्म किन्दा मान्छे बार्गेनिङ गर्छन्, औषधिमा गर्दैनन् । सायद त्यही भएर सबैभन्दा बढी मान्छे ठगिने व्यवसाय यही हो । कोही उँभो लाग्न कोही उँधो त हुनैपर्छ ।
“के सहयोग गर्नुहुन्छ ?” मुख फोडेर सोधेँ ।
“हजुर के भनिबक्सिन्छ?” उसले पनि सपाट उत्तर दियो ।
“अम्… ह्वाट क्यान आई से? तपाईं आफैं भन्नुस् न ।”
उसले झोलाबाट लिस्ट निकाल्यो । त्यसमा थरीथरीका सामान र मूल्य खुलाइएका विवरण थिए । मेरा आँखा स्कुटीमा गएर अडिए । सभ्यतालाई चाहिएको पनि थियो । सधैं म गाडी लिएर उसलाई पुर्याउन सक्दिनथेँ । भनेँ, “स्कुटी एन्ड ग्यालेक्सी एस फोर उड बी ओके फर नाउ ।”
“हस्,” गजक्क परेर हाँस्यो, “आई वाज अल्सो एक्सपेक्टिङ दिस । डक्टर सुदिनाले पनि छोरीको लागि भनेर यही रोज्नुभयो ।” सुदिना हाम्रै अस्पतालकी गाइनोकोलोजिस्ट हुन् ।
“अर्को महिना यो पनि छ सर,” उसले लिस्ट देखाउँदै दोस्रो नम्बरको टिभी देखायो, “स्यामसुङको ४२ इन्च थ्रीडी, ठीक हुन्छ?”
मैले मुन्टो हल्लाएँ ।
“अस्पतालभरि १० महिना लगातार हाम्रो सहकार्य भयो भने यो पनि छ सर,” उसले लिस्टमा स्यान्ट्रो कार देखाउँदै भन्यो, “अरू धेरै छन्, तर सहयोग गरिदिनुपर्योछ ।”
म मुसुक्क हाँसेर ऊसँग हात मिलाएँ । त्यसपछि युद्ध जितेझैं गरी ऊ निस्कियो र अलप भयो । ऊ गइसकेपछि सम्झिएँ— उसको नाम सोध्नै बिर्सिएछु!
तर, मलाई यिनीहरूको त्यत्ति भरचाहिँ लाग्दैन । एकपटक यस्तै टिपटप एमआर (मेडिकल रिप्रेजेन्टेटिभ) अप्वाइन्टमेन्ट लिएर आयो । निकै उत्सुकतापूर्वक लम्बेतान कुरा गर्यो । मुलुककै स्वास्थ्य क्षेत्रको ठेक्का लिएझैं गफ ठोक्यो । कुरैकुरामा आफ्नो कम्पनीका सबै औषधिको लिस्ट दियो र निस्किँदा मिठाईको डब्बा थमाइदियो । के गर्नु मैले? बाहिर बिरामीलाई बाँडिदिनुस् भनेर फर्काइदिएँ ।
संसारमा सबैले क्रमशः साथ छाड्दै जान्छन्, अस्पतालले छाड्दैन । अस्पतालले नछाड्दासम्म यस्ता एमआरले पनि हामीलाई छाड्दैनन्, हामी उनीहरूलाई छाड्दैनौं । यसैगरी इकोसिस्टम चलिरहन्छ ।
० ० ०५:३० बजे
मेरो वार्डमा उही महिला र पुरुष आए रिपोर्ट लिएर ।
सरर हेरेजस्तो गरेँ । महिलालाई पिसाबकै इन्फेक्सन थियो ।
मैले सम्यक फर्मास्युटिकल्सकै एन्टिबायोटिक र तीन महिनालाई पुग्ने गरी भिटामिन लेखिदिएँ, “यही कम्पनीको यही &#2