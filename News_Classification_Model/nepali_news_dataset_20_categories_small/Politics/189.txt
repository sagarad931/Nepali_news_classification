
﻿ 
राजविराज, १७ फागुन । सप्तरीको देउरीभरुवा गाविसको वडा नम्वर–४ मा किराना पसलमा बढी मूल्यमा पेट्रोल बिक्री गर्ने व्यवसायीलाई प्रहरीले पक्राउ गरी कार्वाही अगाडि बढाएको छ ।
बजारमा पेट्रोलियम पदार्थको अभाव भएको परिस्थितीमा डिजेल तथा पेट्रोल समेत राखि वढी मुल्यमा प्रति लिटर रु.१५० को दरले बेचविखन गरी कालोबजारी गर्दै गरेको अवस्थामा लक्ष्मी यादवलाई प्रहरीले पक्राउ गरेको हो । जिल्ला प्रहरी कार्यालयबाट खटिएको टोलीले उनको किराना पसलबाट ४५ लिटर पेट्रोल र डिजल ४ लिटर सहित व्यवसायी यादवलाई पक्राउ गरी कालोबजारी मुद्दा दर्ता गरी थप अनुसन्धान भईरहेको प्रहरी नायव उपरीक्षक दानबहादुर कार्कीले जानकारी दिएका छन् । बजारमा कालोबजारी गरेको थाहा पाएमा वा भएमा प्रहरीलाई सूचना गर्न आमजनसमुदायसँग जिल्ला प्रहरी कार्यालय सप्तरीले आग्रह गरेको छ ।