
﻿राजविराज, १६ असार । सप्तरीको राजविराज स्थित गजेन्द्रनारायण सिंह सगरमाथा अञ्चल अस्पताल परिसरमा शुक्रवारदेखि सस्तो मूल्यको औषधी पसल सञ्चालनमा आएको छ ।
अस्पताल परिसरमा आयोजित एक कार्यक्रमका बीच प्रमुख जिल्ला अधिकारी कृष्ण वहादुर कट्वालले उक्त औषधी पसलको उद्घाटन गरेका हुन् । कार्यक्रममा बोल्दै उनले सर्वसाधारण जनताको सुविधालाई मध्यनजर गर्दै सञ्चालनमा आएको उक्त पसलबाट सबैलाई लाभ मिल्ने बताए । औषधी पसलबाट खरिद गरिने औषधीहरुमा बढी भन्दा बढी छुट दिन अस्पताल प्रशासनलाई निर्देशन दिँदै सबै पक्षलाई आ–आफ्नो इमान्दारीपूर्वक जिम्मेवारी वहन गर्नुपर्नेमा जोड दिए । सोही अवसरमा डा. दिपा यादवले अस्पतालमा अझैं चिकित्सकका साथै भौतिक पूर्वाधारको अभाव रहेकोले यसतर्फ गम्भीर बन्न सरोकारवाला पक्षसँग आग्रह गरे ।
‘बाहिरबाट दक्ष चिकित्सक यो अस्पतालमा आउन चाहदैन, केही तत्वले यहाँ उपलब्ध चिकित्सकहरुलाई पनि बस्न नदिई पैरवी पावरको प्रयोग गर्ने गरेको छ’ उनले भने ‘यो अस्पताललाई रेफर सेन्टर भन्नेहरुले अस्पतालमा कति जना चिकित्सक ल्याएको छ, कुन–कुनै भौतिक पूर्वाधार तथा उपकरणको व्यवस्था गरेको छ र कुन कुन सेवा सञ्चालनमा ल्याएको छ, इमान्दारीपूर्वक जवाफ दिनुप¥यो ।  अस्पताल व्यवस्थापन समितिका अध्यक्ष डा. चिरञ्जीविलाल देवको अध्यक्षतामा आयोजित कार्यक्रममा रेडक्रस सप्तरीका सभापति जोगेन्द्र भगत, नेकपा माओवादीका देवनाथ यादव, नेपाल सद्भावना पार्टी (गजेन्द्रवादी)की केन्द्रीय सदस्य साबित्री पंडितलगायतले मन्तव्य व्यक्त गरे । कार्यक्रम सञ्चालन मनोज देवले गरे ।  औषधी पसलबाट तोकिएको मूल्यमा १० प्रतिशत छुट दिईने जनाईएको छ ।