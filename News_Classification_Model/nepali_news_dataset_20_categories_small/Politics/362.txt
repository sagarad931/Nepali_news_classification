
﻿राजविराज, १५ वैशाख । सप्तरी युथ नेपालले ‘एक युवा चार विरुवा’ अभियानको शुक्रवार शुरुवात एक कार्यक्रमका बीच शुभारम्भ गरिएको छ ।
राजविराज स्थित राजरंगशालाको मुल ढोकाको उत्तरतर्फ तथा प्रमुख जिल्ला अधिकारी निवासको अगाडि दिनहुँजसो भईरहेको फोहोरलाई नियन्त्रण गर्न सप्तरी युथ नेपालले उक्त क्षेत्रमा छेकवार गरि बृक्षारोपण गरेको हो । बाँसको छेकवार राखि उक्त क्षेत्रमा विभिन्न जातका फुल तथा विरुवाहरु रोपिएको थियो ।
उक्त कार्यक्रममा सप्तरी युथलाई सहयोग गर्ने राजविराज नगरपालिका कार्यालयका प्रमुख एवं कार्यकारी अधिकृत उमेश यादव तथा अनुगमन तथा मुल्यांकन अधिकृत सूचना तिमिल्सिना र जिल्ला समन्वय समिति सप्तरीका बरिष्ठ कार्यक्रम अधिकृत नवराज खडकालाई प्रमुख जिल्ला अधिकारी कृष्ण बहादुर कटुवालले दोसल्ला ओढाएर सम्मान गरेका छन् ।
कार्यक्रममा प्रमुख अतिथि, अतिथि, सप्तरी युथ सदस्यहरुसमेतले विरुवा रोपेर कार्यक्रमको सामुहिक रुपमा उद्घाटन गरेका छन् । सप्तरी युथ नेपालका उपाध्यक्ष मोहन कुमार यादवको अध्यक्षता तथा जिल्ला प्रशासन कार्यालय सप्तरीका प्रमुख जिल्ला अधिकारी कृष्ण बहादुर कटुवालको प्रमुख आतिथ्यतामा कार्यक्रम आयोजना गरिएको थियो ।
कार्यक्रममा स्थानीय बिकास अधिकारी सुदेव पोखरेल, प्रहरी उपरीक्षक अनुराग द्विवेदी, सशस्त्र प्रहरी उपरीक्षक रामउदगार यादव, नेपाली सेनाका मेजर डम्वर बहादुर बोहरा, नागरिक समाजका अध्यक्ष थानसिंह भंसाली, राजविराज नगरपालिकाका पुर्व मेयर शैलेश चौधरी, शिक्षा मन्त्रालयका उप–सचिव तोया खनाल, गैसस महासंघ सप्तरीका अध्यक्ष शम्भुनन्द चौधरी, सेभ द चिल्ड्रेनका सुरेश यादव लगायतको उपस्थिती थियो ।
कार्यक्रमको सञ्चालन सप्तरी युथ नेपालका सचिव आयुश श्रेष्ठले गरे भने स्वागत मन्तव्य सप्तरी युथका सदस्य नन्दकिशोर गुप्ताले गरे ।