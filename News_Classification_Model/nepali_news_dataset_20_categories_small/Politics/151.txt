
﻿राजविराज, ५ फागुन । संघीय समाजवादी फोरम नेपाल सप्तरीका नव निर्वाचित पदाधिकारीहरुलाई विहीवार एक समारोहको विच पदास्थापन गरिएको छ ।
अध्यक्ष सहित ५१ जना नवनिर्वाचित सदस्यहरुलाई प्रमाण—पत्र प्रदान गर्दै सपथग्रहण गराई पदस्थापन गराईएको हो । संघीय समाजवादी फोरम नेपालका केन्द्रिय सदस्य एवम् सप्तरी जिल्ला ईन्चार्ज अनिरुद्ध प्रसाद सिंह यादवको अध्यक्षतामा आयोजित कार्यक्रममा नवनिर्वाचित पदाधिकारीहरुको नाम घोषणा गर्दै सांसद एवम् निर्वाचन अधिकृत दिल वहादुर नेपालीले वधाई दिएका छन् । 
यसैगरी सांसद लक्ष्मी चौधरीले नव निर्वाचन सदस्यहरुलाई वधाई दिदै पार्टीभित्र भएको समानुपातिक प्रतिनिधित्व प्रणलीले पार्टीको मुद्धालाई थप मजवुत वनाएको वताईन् । केन्द्रिय सदस्य सुर्यनाथ यादवले पार्टीको अधिवेशनले मधेशी, आदिवासी जनजाती, मुस्लिम, दलित लगायत उत्पिडीत समुदायका अधिकार स्थापित गर्न वल मिल्ने वताए ।
तराई मधेश प्रदेशका मुख्य सचिव शम्भु झाले अधिवेशनको परिणामवाट कसैले हारजितको अनुभुती नगरी एक ढिका भएर पार्टीको काममा जुट्नु पर्नेमा जोड दिए । सदियौदेखि विभेदमा पारिएका समुदायको अधिकार स्थापित हुनुपर्ने वताए ।
कार्यक्रममा वोल्दै नवनिर्वाचित अध्यक्ष दिनेश यादवले चुनाव हारेका नेता तथा कार्यकर्ताहरुलाई पार्टीमा जिम्मेवारी दिई मिलाएर लैजाने प्रतिवद्धता व्यक्त गरे । कार्यक्रममा केन्द्रिय सदस्य एवम सप्तरी जिल्ला सह ईन्चार्ज विनोद चौधरी , केन्द्रिय सदस्य उमेश प्रसाद यादव, जगदेव यादव, चित्त नारायण यादव, अशोक कुमार यादव, तराई मधेश प्रदेश सदस्य राधेश्याम पंडीत नेताहरु दिप कुमार यादव( टुटु वावु) उपेन्द्र नारायण चौधरी(पगडीवाला) लगायतका नेताहरुको उपस्थिती रहेको थियो । कार्यक्रममा नवनिर्वाचन पदाधिकारीहरुलाई केन्द्रिय नेताहरुद्धारा प्रमाण पत्र तथा फूलमाला लगाएर सम्मान गरे ।
पार्टीका जिल्ला अध्यक्ष दिनेश कुमार यादवको अध्यक्षतामा आयोजित पुर्ण वैठकले अध्यक्षका प्रत्यासी सुरेन्द्र प्रसाद यादवलाई जिल्ला सदस्यमा मनोनित गरेको छ भने अधिवेशनमा सहयोग गर्ने सम्पुण सरोकारवालाई धन्यवाद दिने प्रताव समेत पास गरेको जिल्ला सदस्य वृजमान तामाङले जानकारी दिएका छन् ।