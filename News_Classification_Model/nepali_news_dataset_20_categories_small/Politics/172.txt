
﻿राजविराज, १३ फागुन । महाशिवरात्री पर्वका अवसरमा शुक्रवार सप्तरीसहित देशैभरिका शिवालयहरुमा पूजाआजा तथा जलरिसाल गर्न श्रद्धालुभक्तजनको घुइँचो लागेको छ ।
राजविराजस्थित हरिनन्देश्वर महादेव, शम्भुनाथ नगरपालिकाको शम्भुनाथ मन्दिर, बलुवाको भजनेश्वर महादेव मन्दिर, महदेवाको अंकुरी महादेव मन्दिर, लालापट्टीको लालेश्वरनाथ मन्दिर लगायतका शिवालयहरुमा हजारौं भक्तजनहरुले पूजा आजा तथा जलरिसाल गरेका छन् । शिवालयहरुमा पूजा गर्नकालागि एकाबिहानदेखि भक्तजनहरुको घुँइचो लागेको छ । पच्चीस किलोमिटर टाढा रहेको सप्तकोशी नदीबाट मंगलबार बिहानै जल ल्याएर चढाएको हरिनन्देश्वर महादेव मन्दिरका मुल पुजारी राजेश्वर भारतीले बताएका छन् ।
उनका अनुसार शिवरात्रीको एकदिन अगाडीनै सप्तकोशी पुगेर भक्तजनहरुले मध्य रातमा जल उठाई राजविराज ल्याएका थिए। भक्तजनहरुलाई सुविधाकालागि सामुदायिक सेवा केन्द्रलगायतका दुध, गंगाजल, बेलपत्र, पूजा सामग्री निःशुल्क उपलब्ध गराएका छन् । भक्तजनहरुलाई दर्शनकालागि पंक्तिबद्ध भई मन्दिर प्रवेश गराउनुका साथै सुरक्षाकालागि आवश्यक प्रहरी समेत परिचालन गरिएको छ ।
यसैगरी काठमाण्डौस्थित पशुपतिनाथ मन्दिरमा नेपालको विभिन्न जिल्ला तथा भारतलगायत विभिन्न देशबाट श्रद्धालुभक्तजनको व्यापक उपस्थिति रहेको छ । त्यहाँ विभिन्न धार्मिक कार्यक्रमहरु आयोजना गरिएको छ ।
तस्विरहरुः श्यामसुन्दर यादव/राजेन्द्र मिश्र/महेश्वर भारती
