
﻿राजविराज, २३ फागुन । नेकपा एमालेले आयोजना गरेको मेची महाकाली राष्ट्रिय अभियान विरुद्ध प्रदर्शन गर्ने क्रममा सोमवार प्रहरीले चलाएको गोली लागेर मृत्यु हुनेहरुको संख्या ४ पुगेको छ ।

मृत्यु हुनेमा मलेठ–२ का २५ वर्षिय सञ्जन मेहता, मलेठ ४ का पिताम्बर मण्डल र प्रसवनीका आनन्द साहको मृत्यु भएको हो । एमालेको कार्यक्रम स्थलदेखि करिब सय मिटर पूर्व सडकमा मेहताको मृत्यु भएको छ । टाउकामा गोली लागेका मेहताको तत्कालै घटनास्थलमा मृत्यु भएको छ । 
यसैगरी मलेठ–४ का पिताम्बर मण्डलको मृत्यु भएको हो । गोली लागेर गम्भीर घाइते भएका साहको धरानस्थित वीपी कोइराला स्वास्थ्य विज्ञान प्रतिष्ठान लैजाने क्रममा बाटैमा मृत्यु भएको थियो । यसैगरी भर्खरै प्राप्त जानकारी अनुसार छपकीका दिगम्बर यादवसमेतको मृत्यु भएको जनाईएको छ । यद्यपी आधिकारीक पुष्टि भने हुन सकेको छैन ।
एमाले अध्यक्ष केपी शर्माले ओलीले अभियानको सम्बोधन गरिरहेको अवस्थामा मोर्चाका कार्यकर्ताले औद्योगिक क्षेत्र बाहिर प्रदर्शन गर्ने क्रममा प्रहरीले सयौं राउण्ड अश्रु ग्यास तथा गोली फायर गरेका छन् ।
प्रहरीको गोलीबाट घाइते हुनेहरुमा भीमराज यादव, लक्ष्मण यादव, सतिश सिंह, दिनेश साह, डम्बर साह, शोभालाल यादव, सुरेन्द्र प्रसाद साह, मुकेश कुमार यादव, जयनारायण यादव, शंकर कुमार मण्डल, निरज यादव, प्रकाश ठाकुरलगायत छन् । प्रदर्शनका क्रममा तीन दर्जन भन्दा प्रदर्शनकारी घाइते भएका छन् । घाइतेहरुमध्ये आधा दर्जनको अवस्था चिन्ताजनक रहेको छ । गम्भीर घाइते भएकाहरुलाई धरान स्थित विपी कोइराला स्वास्थ्य विज्ञान प्रतिष्ठान धरान पठाईएको छ ।
यसैगरी प्रदर्शनका क्रममा सद्भावना पार्टीका दिपेन्द्र प्रसाद चौधरी, विद्यार्थी मञ्चका केन्द्रीय अध्यक्ष किशोर कुमार यादव, लखन रामलगायत एक दर्जन पक्राउ परेका छन् । भारदह बजार क्रस गर्ने क्रममा अवरोध पुर्याउने उमेश मिश्र र गजेन्द्र माझीलाई प्रहरीले पक्राउ गरेको छ । कञ्चनपुरबाट उपेन्द्र यादव र भुवनेश्वर यादव थापा पक्राउ परेका छन् । रुपनीबाट सद्भावना पार्टीका केन्द्रीय सदस्य दिनेश यादव, मुकेश कर्ण, भोगीलाल यादवलगायतका नेता तथा कार्यकर्ता पक्राउ परेका छ ।
यता घटना पश्चात बसेको संयुक्त लोकतान्त्रिक मधेशी मोर्चा सप्तरीको बैठकले सप्तरी जिल्ला अनिश्चितकालकालागि बन्द गर्ने निर्णय गरेको छ ।
