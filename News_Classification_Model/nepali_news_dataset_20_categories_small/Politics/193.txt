
﻿वीरगञ्ज, १८ फागुन । नेपाली कांग्रेस क्षेत्रिय कार्यसमिति क्षेत्र नम्बर १ पर्साले वीरगञ्ज उपमहानगरपालिकालाई अविलम्व महानगरपालिका घोषणा गर्न माग गरेको छ ।
नेपाली कांग्रेस क्षेत्र नम्बर १ पर्साका क्षेत्रिय सभापति विजय सर्राफको नेतृत्वमा गएको टोलीले आज पर्साका प्रमुख जिल्ला अधिकारी केशवराज घिमिरेलाई बुझाएको ज्ञापन पत्रमा २ नम्बर प्रदेशको ठूलो र सुन्दर शहर तथा भौतिक पुर्वाधारबाट सम्पन्न वीरगंजलाई महानगरपालिका बनाउन सकिने अवस्था रहँदारहँदै पनि यसलाई उपमहानगरपालिकामा नै सिमित गर्नु दुर्भाग्यपूर्ण विषय भएको कुरा उल्लेख गरिएको छ ।
ज्ञापन पत्रमा हाल ३० वटा वडामा विस्तारीत वीरगंज नगर क्षेत्र आर्थिक, शैक्षिक तथा राजनैतिक नगरीको रुपमा स्थापित भएको र वीरगंज सामाजिक, सांस्कृतिक र सदभावको नगर पनि भएको हुँदा यसलाई महानगरपालिका बनाउन सरकारसँग माग गरिएको छ । टोलीमा नेपाली कांग्रेसकी महिला नेतृ रुपा श्रेष्ठ लगायतको उपस्थिती रहेको थियो ।