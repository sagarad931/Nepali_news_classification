
﻿बृजमान तामाङ/बिरेन्द्र बजार, ६ फागुन । सप्तरीको घोघिदाहा स्थित जनचेतना माध्यमिक विद्यालय घोघिदाहा खेल मैदानमा बाउण्ड्री वाल निर्माण हुने भएको छ ।
राज्यको उपेक्षाका कारण ओझेलमा परेको ऐतिहाासिक सप्तरीको जण्डोल ८ स्थित भवानीपुरमा अवस्थित खेलमैदान निर्वाचन क्षेत्र विकास पूर्वाधार कार्यक्रमको १० लाख बजेटबाट निर्माण हुने भएको हो । खेल मैदानको बाउण्ड्रीवाल शुक्रबार निर्वाचन क्षेत्र नम्वर–१ का सांसद मानपुर चौधरी र स्थानीय ९५ बर्षिय बयोबृद्ध भजन चौधरी थारुले एक कार्यक्रमका बीच संयुक्त रुपमा शिलान्यास गरेका छन् ।
कार्यक्रममा बोल्दै सांसद चौधरीले एक समय पूर्बाञ्चलमै पहिलोपल्ट राष्ट्रिय टिमहरुको सहभागी भएको खेल मैदानले अपेक्षा अनुसारको विकासको गति नलिनु दुखद कुरा भएको बताए । पूर्वाञ्चलमै पायक पर्ने स्थानमा खेल मैदान भए पनि राज्यले उपेक्षा गरेका कारण विकासमा पछाडि परेको उनको भनाई थियो । उनले खेल मैदानको बाण्ड्रीवाल निर्माण सम्पन्न नभएसम्म सहयोग गर्ने बताउँदै यसको स्तरोन्नतीकोलागि सबैले पहल गर्नुपर्नेमा जोड दिए ।
कार्यक्रममा निवर्तमान क्षेत्रपाल परशुराम चौधरी, गाविस जण्डौलका निवर्तमान उपाध्यक्ष नन्दीलाल चौधरी, रनिङ्ग शिल्ड प्रतियोगिताका अध्यक्ष शम्भु प्रसाद चौधरी, मावि भवानीपुरका विद्यालय व्यवस्थापन समितिका अध्यक्ष रोशन कुमार चौधरी, स्थानिय बुद्धिजीवीहरु रामदेव चौधरी, सत्यनारायण चौधरी, मोतीलाल चौधरी लगायतको उपस्थिती रहेको थियो । खेल मैदानमा २०३८ सालदेखि राष्ट्रिय तथा पूर्वाञ्चलस्तरीय र स्थानिय खेलहरु ३५ बर्षदेखि निरन्तर रुपले सञ्चालन भइरहेको खेल प्रतियोगिताका अध्यक्ष चौधरीले जानकारी दिए । बाउण्ड्रीवाल निर्माण कार्यकोलागि निर्वाचन क्षेत्र विकास पुर्वाधार कार्यक्रमबाट १० लाख सहयोग प्राप्त भएको तथा सो बजेटबाट ७० मीटर वाल निर्माण गरिने खेल मैदान निर्माण कार्य घोघिदाहा जण्डौल उपभोक्ता समितिका अध्यक्ष महेश प्रसाद चौधरीले जानकारी दिए ।