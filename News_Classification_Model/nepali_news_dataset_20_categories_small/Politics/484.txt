
﻿राजविराज, १३ असार । एउटै कार्डमा सम्पूर्ण पहिचानसहितको विवरण खुल्ने राष्ट्रिय परिचयपत्र सम्बन्धी एक दिने अन्तरक्रिया कार्यक्रम मङ्गलवार राजविराजमा सम्पन्न भएको छ ।
नेपाल सरकार गृह मन्त्रालयको राष्ट्रिय परिचयपत्र व्यवस्थापन केन्द्रको आयोजनामा उक्त अन्तरक्रिया कार्यक्रम सम्पन्न भएको हो । अन्तरक्रिया कार्यक्रममा केन्द्रका निर्देशक किरण थापाले नयाँ अवधारणाको यस परिचय पत्रले नागरिकता, जन्मदर्ता लगायत सम्पूर्ण विवरण समावेश हुने भएकोले यसबाट अन्य कागजात वा कार्ड बोक्नुपर्ने झञ्झटबाट मुक्ति मिल्ने बताए । राष्ट्रिय परिचयपत्रलाई कार्यान्वयनकालागि प्रयास भईरहेको भन्दै यो कार्ड बहु उपयोगी हुने बताउँदै उनले भने ‘यो कार्ड साथमा बोकेपछि नागरिकता नबोके पनि हुन्छ, नागरिकता जस्तै मान्यता राष्ट्रिय परिचयपत्रको हुनेछ ।
उनका अनुसार सिंहदरवारभित्र ७ हजार तथा देशका केही जिल्लामा १ लाख १० हजार परिचयपत्र यसै आर्थिक वर्षमा वितरण गर्न लागेको निर्देशक थापाले जानकारी दिएका छन् । विश्वका विभिन्न देशहरुमा विभिन्न नामबाट कार्यान्वयनमा आईसकेको जानकारी दिँदै उक्त कार्ड अब नेपालमा समेत कार्यान्वयनमा आउन लागेको उनले बताए । कार्यक्रममा उनले परिचयपत्रको उपयोगिता, प्राप्त गर्ने प्रक्रिया, रद्द हुने अवस्था, दुरुपयोग वा गैर नागरिकले झुठा विवरण पेश गरी परिचयपत्र लिएको अवस्थामा कानूनी कार्वाहीको प्रक्रियाबारे जानकारी दिए ।
कार्यक्रमका सहभागीहरुले परिचयपत्रमा आवश्यक सुधार गर्नुपर्ने विषयहरुबारे सुुझाव दिएका छन् । प्रमुख जिल्ला अधिकारी कृष्ण बहादुर कटवालको प्रमुख आतिथ्यमा आयोजित अन्तरक्रिया कार्यक्रममा राजनैतिक दलका प्रतिनिधि, सरकारी कार्यालयका प्रमुख, पत्रकार, नागरिक समाजसमेतले सुझाव दिएका छन् । कार्यक्रममा स्थानीय विकास अधिकारी सुदेव कुमार पोखरेलले सुझावसहित मन्तव्य व्यक्त गरे ।