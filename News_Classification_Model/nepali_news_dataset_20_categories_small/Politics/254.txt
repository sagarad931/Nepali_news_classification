
﻿राजविराज, ११ चैत । संयुक्त लोकतान्त्रिक मधेशी मोर्चा सप्तरीको आयोजनामा आइतवार विशाल शोक सभा गजेन्द्रनारायण सिंह औद्योगिक क्षेत्रमा आयोजना हुने भएको छ ।
नेकपा एमालेले गत २३ गते आयोजना गरेको मेची–महाकाली राष्ट्रिय अभियानका क्रममा प्रहरीले चलाएको गोली लागेर पाँच जनाको मृत्यु भएको थियो । उक्त घटनामा मारिएकाहरुको आत्माको चीर शान्तिको कामना गर्दै आयोजना हुन लागेको उक्त सभालाई सम्बोधन गर्न संयुक्त लोकतान्त्रिक मधेशी मोर्चाका संयोजक समेत रहेका संघीय समाजवादी फोरम नेपालका अध्यक्ष उपेन्द्र यादव, तराई मधेश लोकतान्त्रिक पार्टीका अध्यक्ष महन्थ ठाकुर, सद्भावना पार्टीका अध्यक्ष राजेन्द्र महतो, तराई मधेश सद्भावना पार्टीका अध्यक्ष महेन्द्र राय यादव, राष्ट्रिय मधेश समाजवादी पार्टीका अध्यक्ष शरत सिंह भण्डारी, मधेशी जन अधिकार फोरम गणतान्त्रिकका अध्यक्ष राजकिशोर यादव, नेपाल सद्भावना पार्टीका अध्यक्ष अनिल कुमार झालगायतका नेताहरुले सम्वोधन गर्ने कार्यक्रम रहेको संयुक्त लोकतान्त्रिक मधेशी मोर्चा सप्तरीका संयोजक दिनेश कुमार यादवले जानकारी दिएका छन् ।
उनका अनुसार विशाल शोकसभामा संघीय समाजवादी फोरम नेपालका वरिष्ठ नेता अशोक राई, आदिवासी जनजातीका केन्द्रीय नेताहरु कुमार लिङ्देन, मोहन गोले, लाक्पा शेर्पासहितका नेताहरुले सम्वोधन गर्ने कार्यक्रम रहेको छ । यस अतिरिक्त सभामा मोर्चा सम्वद्ध पार्टीका वरिष्ठ उपाध्यक्ष, उपाध्यक्ष, महासचिव, सचिव, केन्द्रीय सदस्यहरु समेतको उपस्थिति रहने उनले जानकारी दिएका छन् ।
शोक सभालाई ऐतिहासिक बनाउनकालागि मोर्चा सम्वद्ध पार्टीहरु प्रयासरत रहेको भन्दै विशेष तयारी भईरहेको तराई मधेश लोकतान्त्रिक पार्टीका केन्द्रीय सदस्य प्रा. अमरकान्त झाले जानकारी दिएका छन् । उनका अनुसार पत्रकार, कानूनव्यवसायी, प्राध्यापक, वुद्धिजिवी, जातीय संस्थालगायत सरोकारवालाहरुसँग छलफल भईसकेको छ । मलेठ घटनामा प्रहरीको गोलीबाट दिवङ्गत महान आत्माको चीर शान्तिको कामनासहित एकता प्रदर्शन गर्नकालागि समेत गाउँगाउँबाट सर्वसाधारण जनतालाई सहभागिता जनाउन उनले आग्रह गरेका छन् । ‘न्यूज टुडे’सँग संक्षिप्त प्रतिक्रिया दिँदै मलेठ घटनामा भएको क्रुर दमनका क्रममा शहादत दिएका सपूतहरुको स्मरणमा आयोजित सभामा गाउँगाउँ, टोलटोल मात्र नभई घरघरबाट सहभागी भई शहिदहरुप्रति सम्मान अर्पण गर्नकालागि आउन आग्रह छ ।’
शोकसभालाई भव्य एवम् ऐतिहासिक बनाएर एकताको सन्देश दिन आम जिल्लावासीसँग संघीय समाजवादी फोरम नेपालका राजनीतिक समितिका सदस्य शैलेन्द्र प्रसाद साहले आग्रह गरेका छन् । जिल्लामै पहिलोपटक एउटै मञ्चमा राष्ट्रिय अध्यक्षहरुका साथै आदिवासी जनजाती आन्दोलनका चर्चित नेताहरुको सहभागिता रहने विशाल शोकसभामा आ–आफ्नो स्थानबाट भूमिकासहित सहभागिता जनाउन उनले समेत आग्रह गरेका छन् ।
प्रहरीको गोली लागेर ज्यान मलेठ–२ का सञ्जन मेहता, बिरेन्द्र महतो, मलेठ ४ का पिताम्बर मण्डल, प्रसवनी गाविसका आनन्द साह र जमुनी मधेपुरा गाविसका इनरदेव यादवको मृत्यु भएको थियो भने तीन दर्जन प्रदर्शनकारी घाइते भएका थिए ।