
﻿राजविराज, ५ चैत । सप्तरी युथ नेपालले थालेको ५० हप्ते सरसफाई अभियान २९ हप्ता पुरा गरेको छ ।
युवाहरुले आफ्नै सक्रियतामा सरसफाई अभियानलाई निरन्तरता दिँदैआएका हुन् । २९ औं हप्ता अन्तर्गत शनिवार राजविराजको गजेन्द्र चोकदेखि राजदेवी बस स्ट्याण्डसम्म सरसफाई गरिएको सप्तरी युथ नेपालका सदस्य सुरज यादवले जानकारी दिएका छन् । गजेन्द्र चोकदेखि पूर्वपट्टीको टोल हुँदै राजदेवी बस स्टेन्डसम्म सरसफाई गरिएको उनले बताए ।
‘सरसफाई तपाईंको हातमा हामी युवा तपाईंको साथमा’ भन्ने मूल नाराका साथ शुरु गरिएको सरसफाईको २९ औं हप्तामा केही स्थानीयहरुले समेत सघाएका छन् । सरसफाई गर्दा सप्तरीका स्थानीय र सम्बन्धित निकायले सहयोग गर्ने आश्वासन दिएपनि हालसम्म कुनै किसिमको सहयोग नगरेको भन्दै सरसफाई युवा इन्चार्ज मोहन यादवले गुनासो गरेका छन् ।

