
﻿राजविराज, २७ जेठ । दहेज प्रथा समाजकालागि ठूलो अभिशाप भएको भन्दै यसलाई न्यूनिकरण गर्न समाजका हरेक व्यक्ति गम्भीर बन्नुपर्नेमा एक कार्यक्रमका वक्ताहरुले जोड दिएका छन् ।
जिल्ला समन्वय समिति सप्तरीको सहयोगमा दहेज मुक्त मिथिला नेपालद्वारा राजविराज–७ स्थित बागेश्वरी धर्मशालामा आयोजित दहेज प्रथा उन्मूलन सचेतना गोष्ठी कार्यक्रमका सहभागी वक्ताहरुले यस्तो कुरामा जोड दिएका हुन् । कार्यक्रममा बोल्दै प्रमुख अतिथि राष्ट्रिय जनता पार्टी नेपालकी केन्द्रीय सदस्य साधना झाले महिला हिंसाको प्रमुख कारक तत्वको रुपमा दहेज प्रथा रहेकोले यसलाई निर्मूल गर्नुपर्ने बताईन् । समाजको विकासको बाधकको रुपमा समेत रहेको बताउँदै उनले भनिन् ‘दहेज प्रथा समाजकालागि ठूलो अभिशाप भएको भन्दै यसलाई न्यूनिकरण गर्न समाजका हरेक व्यक्ति गम्भीर बन्नुपर्दछ ।’
कार्यक्रममा बोल्दै विशिष्ठ अतिथि सेतु सामुदायिक तथा मानव अधिकार मञ्चकी आभासेतु सिंहले परिवारमा महिलाहरुलाई अझैं पनि कमैयाको रुपमा हेरिने गरिएको बताउँदै विभिन्न वहानामा लाञ्छना समेत लगाउने गरिएको बताईन् । जिल्लामा ७७ प्रतिशत महिला घरेलु हिंसाबाट पीडित हुने गरेको तथा ९२ प्रतिशत दाइजोबाट पीडित रहेको भन्दै दाइजो लेनदेन गर्नेलाई समाजिक रुपमै वहिष्कार गर्नुपर्नेमा उनले जोड दिए । मैथिली साहित्य परिषद्का अध्यक्ष प्रा. अशोक कुमार झाले दहेज प्रथा सम्वन्धि कानूनी व्यवस्था रहे पनि कार्यान्वयन हुन नसकेका कारण समाजमा यस्तो विकृतिले प्रश्रय पाउँदै गएको बताए । छोरीलाई शिक्षामा जोड दिनुपर्नेमा जोड दिँदै समाजिक रुपान्तरणकालागि सरोकारवाला पक्षहरुले ठोस कदम चाल्नुपर्नेमा जोड दिए ।
आयोजक संस्थाका उपाध्यक्ष नवीन कुमार झाको अध्यक्षतामा आयोजना गरिएको कार्यक्रममा नेपाल पत्रकार महासंघ सप्तरीका उपाध्यक्षद्वय श्यामसुन्दर यादव, सुधा देव, पत्रकार ललिता साह, जिल्ला जनस्वास्थ्य कार्यालयका शम्भु प्रसाद चौधरी, राजकुमारी साह, विष्णु चौधरीलगायतले दाइजो प्रथा न्युनिकरण गर्नुपर्ने आवश्यकता औंल्याए । कार्यक्रम सञ्चालन दहेजमुक्त मिथिला नेपालकी करुणा झाले गरिन् ।