
﻿वीरगञ्ज, ३० वैशाख । लामो समयदेखि वीरगञ्जका व्यवसायीहरुलाई ठग्दै हिड्ने गैर पत्रकार श्रीराम रायमाझी शनिवार जिल्ला प्रहरी कार्यालय पर्साको फन्दामा परेका छन् ।
गत वैशाख २७ गते नक्कली प्रहरी बनी वीरगञ्जको कुम्हाल टोलमा रहेको दुर्गा ट्रेडर्स नामक एक कपडा कारोबारीको गोदाममा पुगेर ‘यहाँ भन्सार छलेका सामानहरु छन्’ भन्दै आफुले प्रहरी भ्यान बोलाएर सामानसहित पक्राउ गराईदिने धम्की दिंदै त्यहाँ कार्यरत रहेका कामदार भारत, ग्राम सहदेवा पंचायत नुनियाडिह वडा नम्वर–३ निवासी धर्मेन्द्र कुमार साहलाई हातपात गर्दै उनीसँग रहेको नगद रु. ५० हजार रुपैयाँ जबरजस्ती लिएर फरार भएका थिए ।
घटना पश्चात कामदारले आफ्ना साहु वीरगञ्ज लक्षमणवा वडा नम्वर १८ का पप्पु पटेललाई जानकारी गराएका थिए । घटनाको जानकारी पाउनासाथ पटेलले नक्कली प्रहरीको आवरणमा आएका गैर पत्रकार श्रीराम रामाझीलाई टेलिफोन सम्पर्क गरि ‘तपाईले किन यस्तो कार्य गर्नुभएको ?, म तपाईलाई राम्रोसँग चिन्छु र लिएको पैसा फर्काउनु’ भनी आग्रह गर्दा उल्टै धम्की शैलीमा आफसँग गएका प्रहरी लगायत हामी ५ जनाले उक्त ५० हजार बाँडीसकेकोले फर्काउन नसकिने जवाफ दिए । उनले ‘जहाँ मन लाग्छ त्यहाँ उजुरी गर्दा हुन्छ’ भनी जवाफ फर्काएका थिए । उक्त घटनाको बारेमा पीडितहरुले तत्कालै जिल्ला प्रशासन कार्यालयमा गई प्रमुख जिल्ला अधिकारी केशवराज घिमिरे समक्ष उजुरीसहित निवेदन दिएका थिए ।
जिल्ला प्रशासन कार्यालय पर्साबाट गैर पत्रकार श्रीराम रायमाझी लगायतका दोषीहरुलाई झिकाई आवश्यक कारवाहीको लागि जिल्ला प्रहरी कार्यालय पर्सामा पत्रचार आएकोले शनिवार जिल्ला प्रहरी कार्यालय पर्साले पीडित पक्षले दिएको कारवाहीको निवेदन उपर गैर पत्रकार रायमाझीलाई जिल्ला प्रहरी कार्यालयमा झिकाई दुवै पक्ष बसाएर छलफल गरि जबरजस्ती लुटेको रु. ५० हजार फर्काउने शर्तमा र अब उप्रान्त यस्ता घटना नदोहो¥याउने लिखित प्रतिबद्धतापछि पत्रकारको नाममा ठगी गर्ने रायमाझी घर फर्कन पाएका छन् ।
रायमाझीले आफुले मात्र होइन अन्य ५ जनाले पनि लिएको रकम बाँडेको समेत बताए पनि क–कसले रकम लिएको भन्ने कुरा भने लुकाएका थिए । गैर पत्रकार रायमाझीलाई जिल्ला प्रहरी कार्यालयमा कागज गरि छाडिएको हो । केही दिनयता पत्रकारको नाममा विभिन्न औद्योगिक प्रतिष्ठान तथा व्यापारीक फर्ममा छापामारी रकम असूल गर्ने, नक्कली प्रहरी अधिकृत बनी आतंक फैलाउने काममा रायमाझीको नेतृत्वमा छापामार टोली नै परिचालित भएको थियो ।
स्मरण रहोस व्यवसायीहरुबाट अनाधिकृत रुपमा रकम संकलन गरेको, नेपाल पत्रकार महासंघ पर्सा शाखाका पुर्व सभापतिको नाम दुरुपयोग गरि चन्दा आतंक गरेको, पर्सेली पत्रकारहरुको मर्यादा र प्रतिष्ठामा आँच आउने गतिविधिहरु नरोकेकाले नेपाल पत्रकार महासंघ पर्सा शाखाले सदस्यता शुद्धीकरण अभियान अन्तर्गत गैर पत्रकारका रुपमा चिनिएका रायमाझीको यस अघि नै सदस्यता खारेज गरिसकेको छ ।