
﻿राजविराज, २० फागुन । आगामी फाल्गुन २३ गते नेकपा एमालेले आयोजना गर्न लागेको तराई मधेस लक्षित मेची महाकाली अभियानलाई विफल पार्न सप्तरीमा संयुक्त लोकतान्त्रिक मधेशी मोर्चा उग्र बन्दै गएको छ ।
एमाले अध्यक्ष केपी शर्मा ओली मधेश विरोधी भएको भन्दै कुनै पनि हालतमा राजविराजमा कार्यक्रम हुन नदिने भन्दै मोर्चाका नेता तथा कार्यकर्ताहरु उग्र बन्दै गएका हुन् । सप्तरी मोर्चाले दिएको चेतावनीका बावजुद पनि एमालेका नेता तथा कार्यकर्ताहरुले कार्यक्रम आयोजना गर्नकालागि सक्रियता देखाईरहँदा शुक्रवार विहान राजविराज नगरपालिका– १ मा मोर्चाका कार्यकर्ताहरुले एमालेका सप्तरी जिल्ला उप–सचिव प्रतापनारायण चौधरीलाई कालोमोसो दलेका छन् । जिल्ला विकास समितिका पूर्व सदस्य समेत रहिसकेका चौधरीलाई मोर्चाका युवा विद्यार्थीहरुले राजविराज स्थित माछा हटिया नजिक चौधरीलाई घेरेर कालोमोसो दलेका छन् ।
यसै क्रममा एमाले अध्यक्ष समेत रहेका पूर्व प्रधानमन्त्री ओलीको प्रमुख आतिथ्यमा आगामी फागुन २३ गते आयोजना हुन लागेको कार्यक्रमको तयारीमा रहेकी नेकपा एमालेकी सांसद रञ्जु कुमारी झा चढेको सरकारी गाडीमा संयुक्त लोकतान्त्रिक मधेशी मोर्चाका कार्यकर्ताहरुले तोडफोड गरेका छन् । शुक्रवार दिउँसो उनी चढेको गाडीमा मोर्चाका कार्यकर्ताहरु तोडफोड गरेको राष्ट्रिय मधेश समाजवादी पाटीका केन्द्रीय सचिव गजेन्द्र कुमार मण्डलले जानकारी दिएका छन् ।