
﻿राजविराज, २२ जेठ । सप्तरी युथ नेपालले ‘एक युवा चार बिरुवा’ अभियानलाई अगाडि बढाएको छ ।
विश्व वातावरण दिवसको अवसर पारेर यो अभियान प्रारम्भ गरिएको हो । अभियानको प्रमुख जिल्ला अधिकारी कृष्णबहादुर कट्वालले उद्घाटन गरेका छन् । राजविराजको गजेन्द्र चोकस्थित पार्कमा बृक्षारोपण गर्दै कट्वालले अभियानको उद्घाटन गरेका छन् ।
एक युवा चार बिरुवाको नारा सार्थक बनाउन समेत उनले आग्रह गरे । कार्यक्रममा स्थानीय विकास अधिकारी सुदेव कुमार पोखरेलले बर्तमान अवस्थामा बिग्रदैं गएको वातावरणलाई सुधार गर्न बृक्षारोपण फलदायी हुने विश्वास व्यक्त गरे ।
युवाहरुले शुरु गरेको यो अभियान अन्तर्गत गजेन्द्र चोकको पार्क र भगवती मन्दिरको पोखरी डिलमा फूलको बिरुवाहरु रोपिएको छ । रोपिएका बिरुवा संरक्षण गर्दै अन्य ठाउँमा पनि बृक्षारोपण गरिने सप्तरी युथ नेपालका अध्यक्ष श्रवणकुमार देवले जानकारी दिएका छन् ।
कार्यक्रममा राजविराज नगरपालिकाका कार्यकारी अधिकृत उमेश यादवसहित अन्य कर्मचारी र सप्तरी युथका पदाधिकारी एवं सदस्यहरुको समेत सहभागिता रहेको थियो ।