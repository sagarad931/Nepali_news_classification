
﻿सुनसरी, १३ वैशाख । सुनसरीको कोशी गाउँपालिकाको मुस्लिम वस्ती र सुनसरी जिल्लाकै प्रकाशपुर कुवा टोलको आगलागी पिडितहरुलाई सोमवार राहत वितरण गरिएको छ ।
रोटरी क्लब अफ दरबारमार्ग बाट सहयोगार्थ प्राप्त अकुवा बक्स पहल नेपालको संयोजक सामाजिक अभियन्ता सरोज रायको संयोजकत्वमा राहत वितरण गरिएको हो । चैत्र ३१ गते कोशी गाउँ पालिकाको मुस्लिम वस्तीमा लागेको आगलागीबाट पिडित ४४ परिवार र ५ दिन पहिला मात्र प्रकाशपुर कुवा टोलमा लागेको आगलागी बाट पिडित ११ परिवार समेतलाई अकुवा बक्स वितरण गरिएको छ ।
रोटरी क्लव अफ इटहरी र शस्त्र प्रहरी बल सुनसरीको संयुक्त सहभागितामा सम्पन्न राहत वितरण कार्यक्रम राहत समिति, स्थानीय बुद्धिजीवी, समाजसेवी, मिडियाकर्मी र बाहिरबाट आएका विशेष पाहुनाहरुको उपस्थितिमा वितरण कार्यक्रम सम्पन्न भएको थियो ।
अकुवा बक्स रोटरी क्लब अफ दरबारमार्गको पहलमा ’रोटरी क्लब अफ व्रिक्स्विर्थ, इंगलैंड’ र ’अकुवा बक्स फाउण्डेशन, इंगलैंड’ बाट सहोगार्थ प्राप्त भएको छ । बक्सभित्र इमरजेन्सीमा उपयोग हुने ४ दर्जन भन्दा बढी उपयोगी वस्तुहरु छन्। प्रत्येक अकुवा बक्स भित्र पानी सफा गर्ने फिल्टर, टेन्ट, औषधी, भान्साको समान, बाल्टिन, मग, प्लेट, साबुन, बालबालिकाको लागि कपडा, खिलौना, कापी लगायत टर्च लाइट, फोल्डिङ्ग बन्चरो, आरी, हतौडा, काँटी, डोरी आदि बस्तुहरु राखिएको हुन्छ ।
एक साता पहिले मात्र सिरहाको आगलागी पिडितलाई रोटरी क्लब दरबारमार्गबाट सहोगार्थ प्राप्त अकुवा बक्स सरोज रायको संयोजकत्वमा वितरण गरिएको थियो । रोटरी क्लब दरबारमार्गको नुगल बैद्यको विशेष पहलबाट प्राप्त अकुवा बक्स सुनसरीको दुई ठाउँमा वितरण गरिएको छ ।
राहत वितरण संगै आगलागी पिडितको लागि स्वास्थ परिक्षणको पनि व्यवस्था गरियो । यस राहत अभियानमा आर्थिक सहयोग गरेको डा. संजय यादव राहत वितरण कार्यक्रममा स्वंम उपस्थित भई पिडितहरुको स्वास्थ्य परिक्षण र औषधी वितरण गरेका छन् । राहत वितरण गर्ने बेलामा एउटा अक्वा बक्सबाट सबै समान बाहिर निकाली वाटर फिल्टर उपयोग गर्ने तरिकाको साथै आगोबाट कसरी जोगिनेबारे जानकारी गराईएको छ ।
उक्त अभियानमा अमेरिका बस्ने जनकपुरको दिनेश थापा, सुनसरी कार्यरत डा. सञ्जय यादव, अमेरिकी पाहुना रिस रोबिन्सन र सरोज रायबाट आर्थिक सहयोग भएको छ । यसका साथै वितरण कार्यक्रमलाई सहज बनाउन इटहरी रोटरी क्लव, शस्त्र बल र स्थानीय अशोक यादवले विशेष सहयोग गरेको पहल नेपालका संयोजक सरोज रायले जानकारी दिएका छन् ।