
﻿राजविराज, २३ जेठ । राष्ट्रिय जनता पार्टी निकट राजविराज नगरपालिका जनआन्दोलन कमिटिले स्थानिय तहको निर्वाचन विरुद्ध कार्यक्रम सार्वजनिक गरेको छ ।
राजविराज स्थित पब्लिक विन्देश्वरी माध्यमिक विद्यालयको मैदानमा मङ्गलवार जनआन्दोलन कमिटीको बैठकले नेकपा एमालेद्वारा जिल्लामा आयोजना हुने कुनै पनि कार्यक्रमको विरोध गर्नेदेखि विरोध सभा,चक्काजाम सहितको कार्यक्रम गर्ने निर्णय गरेको छ । जनआन्दोलन परिचालन समितिले जेठ २४ गते राजविराज नगरपालिका वडा नम्वर– १ स्थित बिरौल चौकमा विरोधसभा, २५ गते सदरमुकामसहित राजमार्गमा २ घण्टा चक्काजामा गर्ने र जेष्ठ २६ गते राजविराजको शिवमिन्दर अगाडि कोण सभा गर्ने निर्णय गरिएको संयोजक मण्डलका सदस्य लक्ष्मण यादवले जानकारी दिएका छन् ।
विगत लामो समयदेखि मधेशी दल संविधान संशोधनको बिषयलाई लिएर आन्दोलनरत रहेको भन्दै संविधान संशोधनकालागि एमाले नै मुख्य बाधक रहेको उनले बताए । संविधान संशोधन बिषयमा नेकपा एमालेले लचकता नदेखाएसम्म सप्तरीमा कुनै पनि कार्यक्रमको राजपा नेपालले बिरोध गर्ने राजपामा नेता दिपेन्द्र चौधरीले बताए ।
अहिलेको स्थितिमा संबिधान संशोधन बिना राजपा नेपाल स्थानिय निर्वाचनमा भाग नलिने बताउदै एमालेले गर्ने कुनै पनि कार्यक्रमको क्रममा क्षति भए सोको जिम्मेवारी स्वयम् एमालेले नै लिनुपर्नै साथै यसप्रति राज्यपक्ष सचेत रहन चौधरीले जानकारी दिएका छन् ।