
﻿राजविराज, ४ फागुन । नेपाल पत्रकार महासंघ सप्तरीका पूर्व अध्यक्षहरुले महासंघको विवाद अन्त्य गर्न वार्ता र छलफल अघि बढाउन तथा समन्वयकारी भूमिका निर्वाह गर्न महासंघको केन्द्रीय समितिलाई आग्रह गरेको छ ।
महासंघका पूर्व अध्यक्षहरु शिवहरीप्रसाद भट्टराई, विष्णुकुमार मण्डल, बैद्यनाथ झा, मुरलीप्रसाद यादव, शम्भुकुमार झा, व्यासशंकर उपाध्याय र धीरेन्द्रप्रसाद साहले बुधवार संयुक्त प्रेस विज्ञप्ति जारी गर्दै यस्तो आग्रह गरेका हुन् । कार्यसमितिबीच करिब २ वर्ष यता उत्पन्न विवादका कारणले महासंघले खेल्नुपर्ने भूमिकामा समेत प्रभाव पर्दैआएको भन्दै प्रेस विज्ञप्तिमा अगाडि भनिएको छ ‘महासंघको केन्द्रीय समितिको निर्देशन मुताविक जिल्ला शाखाहरुको अबिधेशन सन्निकट आइपुग्दा पनि सप्तरी शाखाको अबिधेशन विवाद समाधान नभएका कारणले अन्यौल अवस्थामै छ, यस्तो असहजतालाई लम्ब्याएर राख्दा सांगठनिक गतिविधिदेखि सप्तरीमा पत्रकारहरुको हक, अधिकार, सुरक्षा लगायत सगठनले निर्वाह गर्नुपर्ने सबै कार्य प्रभावित भईरहने अवस्था छ, जुन कुरा आम सञ्चारकर्मीहरुको लागि पनि हितकार नहुने हामीले महशुस गरेका छौं ।’
असहजतालाई लम्ब्याउनुभन्दा पनि सिघ्र समाधान गर्दा नै सांगठनिक क्रियाकलापदेखि पत्रकारहरुको कल्याणकारी कार्य सुचारु हुने भन्दै आपसी मतमतान्तर र चित्त नबुझेका कुरालाई वार्ता, सम्वाद र छलफलबाट टुङ्ग्याउँदै परिस्थितिलाई सहज तुल्याउनका लागि विवादका दुबै पक्षसित आह्वान पूर्व अध्यक्षहरुले आह्वान गरेको छ । फाटो बढाउने भन्दा पनि समन्वयात्मक भूमिका, व्यवहार प्रदर्शनको यतिवेला आवश्यकता महशुष गर्दै प्रेस विज्ञप्तिमा भनिएको छ ‘आगामी फागुन ७ गतेकालागि घोषित महासंघको यस शाखाको अबिधेशनकालागि पहिले विवाद अन्त्य हुनु आवश्यक देखिन्छ, तसर्थ पहिले विवाद अन्त्यका लागि वार्ता र छलफल अघि बढाउन आह्वानका साथ यसमा समन्वयकारी भूमिकाकालागि महासंघको केन्द्रीय कार्य समिति समक्ष समेत आग्रह गर्दछौं ।’
शुन्य अवस्थाबाट शुरु भएको महासंघ सप्तरी शाखाको भौतिक तथा सांगठनिक अवस्था आज निकै झाँगिईसकेको भन्दै उक्त कार्यमा अग्रज पत्रकारहरुको योगदानलाई कदापि बिर्सन नसकिने संयुक्त प्रेस विज्ञप्तिमा उल्लेख छ । ‘आफुहरुको इतिहास पनि कुनै न कुनै रुपले यसै शाखासित जोडिएको वास्तविकता समेतलाई मनन् गर्दै यो संयुक्त प्रेस विज्ञप्ती जारी गरेका छौं’ प्रेस विज्ञप्तिमा अगाडि भनिएको छ ‘महासंघ आवद्ध सम्पूर्ण साथीहरुलाई विगतका तीता मीठाको स्मरण भन्दा पनि संस्थाको भविष्य सुनिश्चिततालाई प्राथमिकतामा राखेर अघि बढ्दै समझदारीको मार्ग प्रशस्त गर्ने पवित्र काममा लाग्न आग्रह गर्दछौं ।’ उक्त कार्यकालागि आफुहरुको आवश्यकता बोध भए सधै समन्वयका लागि तयार रहने समेत विज्ञप्तिमा प्रतिवद्धता व्यक्त गरिएको छ ।