
﻿काठमाण्डौ, ६ असार । नेपाल ललितकला प्रज्ञा प्रतिष्ठानले लोककला विधामा प्रदान गरेको पुरस्कार विवादमा परेको छ ।
प्रतिष्ठानले सोमवार काठमाडौंमा आयोजना गरेको सातौं राष्ट्रिय चित्रकला प्रदर्शनीमा मिथिला चित्रकार कमला सुतिहारलाई लोककला विधाअन्तर्गत राष्ट्रिय ललितकला पुरस्कार प्रदान गरेको थियो । बबरमहलको नेपाल कला परिषद्स्थित चित्रकला प्रदर्शनीस्थल मङ्गलवार पत्रकार सम्मेलन गर्दै करिव एक दर्जन लोककलाकारहरुले कमला सुतिहारलाई नातावाद, कृपावाद र राजनीतिक प्रभावको आधारमा उक्त पुरस्कार दिइएको आरोप लगाएका छन् । असन्तुष्ट कलाकारहरुले सिकारु कलाकार सुतिहारको क्षमता र कलाकृतिको आधारमा नभइ अमुक नेता तथा सांसद्की पत्नी भएकै आधारमा उनलाई राष्ट्रिय स्तरको पुरस्कार दिइएको दाबी समेत गरेका छन् ।
‘अमुक पार्टीको कोटामा प्रतिष्ठानको प्राज्ञ बनेका लोककला विभागका प्रमुख सुबोधचन्द्र दास (एससी सुमन)ले अर्को कार्यकालकालागि आफू फेरी प्राज्ञ बन्ने लोभले सभासद् पत्नीलाई पुरस्कार प्रदान गरेर मिथिला चित्रकलासहित नेपालको लोककला जगत र सम्पूर्ण कला क्षेत्रको शिर नै लाज र अपमानबोधले निहुरिएको विज्ञप्तिमा जनाइएको छ । यस्तै उनीहरुले पुरस्कृत कलाकारबारे निर्णय गर्ने निर्णायक मण्डलका सदस्यहरुको अनुभव र योग्यतामाथि समेत प्रश्न उठाएका छन् ।
