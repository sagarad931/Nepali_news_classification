
﻿बृजमान तामाङ
बिरेन्द्र बजार ८ चैत । नेपाल आदिवासी जनजाती यूवा महासंघका महासचिव सुदर्शन चौधरीले आगामी बैशाख ३१ गते घोषित स्थानीय तहको निर्वाचन विथोल्न आदिवासी जनजाती यूवाहरुलाई निर्देशन दिएका छन् ।
सप्तरीको कठौना स्थित आदिवासी जनजाती महासंघ सप्तरीको सभाहलमा मङ्गलवार आदिवासी जनजाती यूवा महासंघ सप्तरीको चौथो जिल्ला अधिवेशनलाई सम्वोधन गर्दै उनले यस्तो निर्देशन दिएका हुन् । स्थानिय तहको संरचनालाई पुर्णता नदिएसम्म कुनै पनि निर्वाचनको औचित्यता नहुने बताउँदै उनले स्थानिय निकायको संरचना विभेदकारी रहेको बताए ।
स्थानिय निकाय पुनर्संरचना आयोगले सरकारलाई बुझाएको प्रतिवेदन अपुर्ण रहेको प्रष्ट पार्दै प्रमुख अतिथि चौधरीले यथास्थितिमा सरकारले गर्न लागेको चुनाव विथोल्न निर्देशन दिए । सरकारद्वारा घोषित स्थानीय तहको संरचानाले सदियौदेखी बिभेदमा पारिएका गरिब, बिपन्न र आदिबासी, मधेशी समुदायको भावनालाई सम्वोेधन गर्न नसकेको बताउँदै उनले भने ‘कुनै जातीको सघनतालाई आधारमानी बिशेष, संरक्षित र स्वायत क्षेत्रसहितको संरचना बनाउनु पर्छ ।’ संबिधान संसोधन गरेर आदिबासी जनजाती, मधेशी सहितका उत्डित समुदायको आधिकार सुनिश्चित नभएसम्म चुनावमा भाग लिनुको औचित्य नरहेको उनले बताए ।
कार्यक्रममा आदिवासी जनजाती महासंघ सप्तरीका पूर्व अध्यक्ष महेन्द्र प्रसाद चौधरी, थारु कल्याणकारिणी सभा सप्तरीका पुर्ब सभापति उपेन्द्र नारायण चौधरी(पगडीवाला), नेपाल तामाङ घेदुङ सप्तरीका अध्यक्ष सन्तमान गोले, बलराम चौधरी लयायतकले समेत मन्तब्य ब्यक्त गरे । आदिबासी जनजाती यूवा महासंघ सप्तरीका सचिव अरबिन्द चौधरीले सञ्चालन गरेको कार्यक्रममा स्वागत उपाध्यक्ष सुर्यमान तामाङले गरे ।
यसैगरी अधिवेशनले अरबिन्द चौधरीको अध्यक्षतामा १५ सदस्य आदिवासी जनजाती यूवा महासंघ सप्तरी समेत गठन गरेको जनाएको छ ।