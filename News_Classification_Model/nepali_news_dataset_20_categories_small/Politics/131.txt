
﻿वीरगञ्ज, २९ माघ । संघिय समाजवादी फोरम नेपाल पर्साको प्रथम जिल्ला अधिवेशनको बन्दशत्रबाट पर्सा जिल्ला अध्यक्षमा प्रदीप यादव पुनः सर्वसम्मत चयन भएका छन् ।
वीरगञ्जको नगरसभागृहमा आयोजित कार्यक्रममा जिल्ला अध्यक्षकोलागि प्रदिप यादव बाहेक अरु कसैको उम्मेदवारी नपरेकोले यादवलाई नै पुनः अध्यक्षमा सर्वसम्मत चयन गरिएको निर्वाचन प्रमुख जयराम यादवले जानकारी दिए । पार्टीका जिल्ला अध्यक्ष प्रदिप यादवको अध्यक्षतामा सुरु भएको बन्दसत्र पछि पार्टीका केन्द्रिय उपाध्यक्ष एवम् सांसद लालबाबु राउत गदीको संयोजकत्वमा अध्यक्ष मण्डल गठन गरेर कार्यसमिति बिघटन गरिएको थियो ।
कार्यक्रममा पार्टीका केन्द्रिय सदस्य एवं पूर्व मन्त्री करिमा बेगम, केन्द्रिय सदस्य बिरेन्द्र यादव, प्रदेश सचिव सलाउदिन अहमद, बृजमोहन तिवारी, नुरुल होदा, शिवजी शोनी, महाराज यादव रहेका थिए । कार्यक्रममा निवर्तमान अध्यक्ष प्रदिप यादवले राजनीतिक प्रतिवेदन, जिल्ला सचिव नगेन्द्र यादवले सांगठनिक प्रतिवेदन तथा कोषाध्यक्ष हिरालाल यादवले आर्थिक प्रतिवेदन प्रस्तुत गरे । अन्य पदहरुको पनि सर्वसम्मत रुपले नै चयन गर्ने प्रक्रिया अगाडि बढाइएको र शनिवारै चयन पनि गरिने निर्वाचन सदस्य बिजय यादवले जानकारी दिए ।
उक्त अवसरमा निर्वाचन सदस्य राघवेन्द्र झा, बिजय यादव, पार्टी पर्साका जिल्ला उपाध्यक्ष मंजुर अंसारी, सचिव नागेन्द्र प्रसाद यादव, सहसचिव सरिफ गदी, कोषाध्यक्ष हिरा, युवा फोरमका अध्यक्ष शेख जलसुदिन, कोषाध्यक्ष असलम आलम, विद्यार्थी फोरमका यसवन्त यादव लगायतको सहभागीता रहेको थियो । पर्सा जिल्लाको ५ वटै क्षेत्र अन्तर्गतबाट जिल्ला अधिवेशनकोलागि ६५१ जना प्रतिनिधि तथा २०० पर्यवेक्षक रहेका थिए ।
सो अवसरमा नवनिर्वाचित जिल्ला अध्यक्ष प्रदिप यादवले पार्टीलाई पर्सा जिल्लामै प्रथम शक्तिको रुपमा स्थापित गर्दै जाने चर्चा गर्दै मधेस आन्दोलमा पर्सा जिल्लामा सहादत प्राप्त गरेका बिर शहिदहरुको वीरगंज नगरपालिका भित्र शालिक निर्माण गर्ने लक्ष्य रहेको बताए । पार्टीका सबै पदाधिकारी, सदस्यहरुलाई एक जुट बनाएर अगाडि बढ्ने जनाउँदै अध्यक्ष यादवले पार्टीमा महिलाहरुको व्यापक सहभागीता बृद्धि गर्ने समेत बताए ।