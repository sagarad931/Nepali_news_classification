
﻿राजविराज, ३० वैशाख । नेपाल शिक्षक संघको २७औं स्थापना दिवसको अवसर पारेर ‘स्थानीय तहमा शिक्षा’ विषयक अन्तरक्रिया कार्यक्रम शनिवार राजविराजमा आयोजना गरियो ।
कार्यक्रममा संघका सप्तरी जिल्ला अध्यक्ष परशुराम यादवले अवधारण पत्र प्रस्तुत गर्दै स्थानीय तहमा शिक्षा क्षेत्रका अवसर र चुनौतीहरु, संविधानमा शिक्षाः प्रदेश तथा स्थानीय तह, संविधान कार्यान्वयनमा शिक्षाका चुनौती, विद्यालय शिक्षा व्यवस्थापन सम्वन्धी चुनौतीहरु, विद्यामान अवस्थामा विद्यालय शिक्षा, राजनीतिक दृष्टिकोणः सामाजिक प्रभाव, सिर्जना र चुनौतीहरु, जिल्ला समन्वय समितिमा शिक्षा संरचना, स्थानीय तह शिक्षा संरचना र जनशक्तिसहितका विषयमा अवधारणापत्र प्रस्तुत गरे । स्थानीय तहमा व्यवस्थित शिक्षा विभागका कर्मचारीहरुको व्यवस्थापन प्रदेश तहबाट गरिनुपर्ने, स्थानीय तहको सरकारको दवावलाई धान्न सक्ने कर्मचारीको प्रवन्ध, गाउँपालिकामा अधिकृतको नेतृत्वमा व्यवस्थापन हुनुपर्ने, राष्ट्रिय शिक्षक कितावखानाको बलियो कानूनी प्रवन्धसहित प्रादेशिक स्तरमा संरचना खडा गरिनुपर्ने, स्वायत्त तथा संवैधानिक हैसियतको शिक्षक सेवा आयोग प्रादेशिक स्तरमा संरचना खडा गरिनुपर्ने, आधारभूत तहको शिक्षा स्थानीय तह र माध्यमिक शिक्षा प्रदेश स्तरमा हुनुपर्नेमा उनले जोड दिए ।
नेपाल शिक्षक महासंघ सप्तरीका अध्यक्ष फुलेश्वर कुमार मण्डलको प्रमुख आतिथ्यमा आयोजित कार्यक्रममा नेपाल वुद्धिजिवि परिषद्का अध्यक्ष भागवत यादव, नेपाल शिक्षक महासंघका केन्द्रीय सदस्य दिनेश प्रसाद यादव, नेपाल ट्रेड युनियन कांग्रेस सप्तरीका अध्यक्ष मनोज कुमार मण्डललगायतले मन्तव्य व्यक्त गरे । कार्यक्रममा स्वागत मन्तव्य संघकी महिला उपाध्यक्ष विभा झा तथा कार्यक्रम सञ्चालन सचिव शैलेन्द्र कुमार मण्डलले गरे ।