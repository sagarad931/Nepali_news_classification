राजविराज २२ पुस । सप्तरी सदरमुकाम राजविराजमा पूर्व राजा ज्ञानेन्द्रका समर्थकहरुले शुक्रवार प्रदर्शन गरेका छन् ।
राष्ट्रिय जनता पार्टी (राजावादी)को आयोजनामा राजविराजमा प्रदर्शन गरेको हो । २ सय ९५ औं पृथ्वी जयन्तीको अवसर पारेर पार्टीका राष्ट्रिय अध्यक्ष किशोरी महतोको अगुवाईमा गरिएको प्रदर्शनमा सहभागीले हिन्दु राष्ट्र कायम गर, २०७२ को संविधान खारेज गर, पृथ्वी जयन्तीको अवसरमा पौष २७ गतेका दिनलाई राष्ट्र विदा घोषणा गर, राज संस्था पुनर्वहाली गर लगायतका नारावाजी गर्दै नगरको विभिन्न भाग परिक्रमा गरेका थिए ।
स्थानिय शिव मन्दिरको प्राङगणमा पुगी आम सभामा परिणत भएको थियो । सभालाई सम्बोधन गर्दै राष्ट्रिय अध्यक्ष महतोले २०७२ को संविधान जनताको चाहना र राष्ट्रिय हित विपरित भएको भन्दै खारेज हुनुपर्ने माग गरेका छन् । राजसंस्था र हिन्दु धर्म नै शान्तिको प्रतिक भएकाले नयाँ शिराबाट यसको पुर्नस्थापना र संरक्षण गर्नुपर्ने उनले बताए ।
राष्ट्रिय जनता पार्टी (राजावादी) सप्तरीका अध्यक्ष डा. देव नारायण यादवको अध्यक्षतामा सभाको आयोजना गरिएको थियो ।