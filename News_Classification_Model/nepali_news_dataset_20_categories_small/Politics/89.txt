
﻿वीरगञ्ज, १८ माघ । विगत ३१ दिनदेखि आन्दोलन हेल्थ असिस्टेन्ट संघ पर्साले मङ्गलवार राजनितिक दलहरुसँग अन्तरक्रिया गरेको छ ।
हान पर्साका अध्यक्ष रबिन्द्र साहको सभापतित्वमा सम्पन्न अन्र्तक्रिया कार्यक्रममा विभिन्न २४ वटा पार्टीका प्रतिनिधी तथा बिभिन्न पेशा संगठनका प्रतिनिधीहरुले सहभागिता जनाएका छन् । जिल्ला जनस्वास्थ्य कार्यालय पर्साको प्राङ्गणमा सम्पन्न अन्र्तक्रिया कार्यक्रममा माओवादी केन्द्र पर्साका अध्यक्ष बाबुराम कौशि, नयाँ शक्ति पार्टीका पर्सा संयोजक बलिराम साह, राप्रपा नेपालका बिजय पासवान, नेपाल मजदुर किसान पार्टीका ईस्लाम मियाँ, नेकपा संयुक्तका रामराज जैसवाल, नेपाल जनता दलका मनोज रौनियार ,जिल्ला जनस्वास्थ्य कार्यालय पर्साका निमित प्रमुख सच्चितानन्द सिंह लगायतकाले आन्दोलनप्रति एक्यवद्धता र सर्मथन जनाउँदै आ–आफ्नो धारणा राखेका छन् ।
वक्ताहरुले ३१ दिन सम्म आन्दोलन लम्बिदा समेत स्थानिय निकाय र नियमनकारी निकाय कानमा तेल हालेर बसेकोमा कडा आक्रोस व्यक्त गरेका छन् । आन्दोलनकारीहरुको जायज माँग अविलम्ब पुरा गरी स्वास्थ्यकर्मीहरुलाई आ–आफनो कार्यक्षेत्रमा पठाउन स्थानिय निकाय संग आग्रह समेत गरेका छन् । वक्ताहरुले आन्दोलनलाई अझ प्रभावकारी बनाउन बिभिन्न सुुझावहरु समेत दिएका छन् ।
अन्तक्र्रिया कार्यक्रममा हानका सदस्यहरु शिव मण्डल, अनिष कान्त कुशवाहा लगायत ८० जना भन्दा बढी स्वास्थ्यकर्मीहरुको सहभागिता रहेको थियो । कार्यक्रममा हानका केन्द्रीय सदस्य अनिल यादवले आन्दोलनको बारेमा प्रष्ट पारेका छन् भने सल्लाहकार रुपनारायण साहले स्वागत मन्तव्य व्यक्त गरे । कार्यक्रमको सहजिकरण हानका सदस्य राजन शाहीले गरे ।