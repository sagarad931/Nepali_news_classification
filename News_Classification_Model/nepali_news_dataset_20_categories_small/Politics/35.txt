
﻿बृजमान तामाङ/बिरेन्द्र बजार २ माघ । सप्तरीको सितापुरमा चौपाया चोरीको घटना तीब्र रुपमा बढेको छ ।
आइतवार राती मात्र सितापुर १ का महिलाल चौधरीको २ वटा र सोही स्थानका राम कुमार अधिकारीको १ वटा भैंसी एकैपटक चोरी भएको हो । पन्ध्र दिन अगाडि सितापुर १ का कुशेश्वर प्रसाद चौधरीको दुईवटा भंैसी चोरी भएको थियो । यसैगरी पुस १७ गते सितापुर– ६ का रामचन्द्र साहको एउटा खसी रातरात चोरी भएको थियो ।
पूर्व पश्चिम राजमार्ग क्षेत्र अन्तर्गत रहेको घरबस्तीहरुबाट भैंसी लगायतका खसी–बाख्रा दिनप्रतिदिन चोरी हुनथालेपछि स्थानीयवासी त्रसित भएका छन् । साँझमा भैंसीलाई घर नजिक रहेको गोठमा बाँधी सुतेको बताउदै चौधरीले राती एक बजेतिर हेर्न जाँदा भैंसी गोठमा नहुँदा छक्क परेको बताए ।
उनले राती नै प्रहरीलाई जानकारी गराउँदा समेत चोरी भएको भंैसी पत्ता नलागेको दुखेसो सुनाए । यस्तै बिरेन्द्र बजार नजिकै घर भएका अधिकारीले भने ‘बजारमा भैसी चोरी हुन्छ भन्ने कल्पना समेत गरेको थिईन ’ रातरात भैंसी चोरी हुँदा आफु जिल्ल परेको बताए । चोरीको घटना बृद्धी भईरहेकोबारे ईलाका प्रहरी कार्यालय महुलीका ईन्चार्ज रमेश वनसँग बुझ्दा भैसी चोरहरुको ठूलो गिरोह हुन सक्ने भन्दै चोरीमा संगलग्नहरुको खोजी भईरहेको जानकारी गराए । उनले यस अघि सितापुर–७ का लाल बहादुर चौधरीको भैंसी चोर्दै गर्दा जण्डौलका दिल महमद मियाँ चोरी भएको भैंसीसहित रंगेहात पक्राउ परेको बताए । मियाँ जेलमा रहँदा चोरीको कुनै घटना नभएको तथा उनी जेलबाट धरौटी बुझाएर रिहा भएपछि चौपाया चोरीको घटना बृद्धि भएकोले उनकै संलग्न हुन सक्ने प्रहरीले आशंका गरेको छ ।
राजमार्ग क्षेत्रबाट भैसी, खसी लगायत चौपायाहरुको चोरी बढेकोमा चोरहरुले सवारी साधन प्रयोग गरेर चोरी गरेको हुन सक्ने सीतापुर गाविसका निवर्तमान अध्यक्ष वसन्त कुमार चौधरीले बताए । चोरी भएको भंैसी खोजी गरी दिन र संलग्नमाथी कारबाहीको माग गरी भैसीधनी दुवैजनाले ईलाका प्रहरी कार्यालय महुलीमा जाहेरी दिएका छन् ।