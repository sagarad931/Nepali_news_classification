
﻿चन्दन रौनियार
सुनसरी २९ बैशाख । संविधान संशोधन गरी मधेशको माग पुरा गर्ने सहमति विपरीत अहिलेसम्म संविधान संशोधन नभएको विरोधमा सुनसरीमा एकीकरण पश्चात पहिलोचोटी राष्ट्रिय जनता पार्टी नेपालले सदरमुकाम ईनरुवामा प्रदर्शन गरेको छ ।
मधेशको माग संविधान संशोधन गरी गर्ने सहमति गरेका सरकारले पटक–पटक आफूहरुको माग सम्बोधन नगरेको विरोधमा राजपाका नेता तथा कार्यकर्ताहरुले सदरमुकाम ईनरुवामा प्रदर्शन गरेको हो । एकीकरणपश्चात पहिलोचोटी प्रदर्शन गरिएको कारणले मोर्चाका कार्यकर्ताहरुमा उत्साह थियो भने सहभागिता पनि अन्य आन्दोलनको तुलनामा बढी नै रहेको अध्यक्ष मण्डलको जिल्ला संयोजक नेता सिएन पाठकले जानकारी दिए ।
शुक्रबार नै जिल्ला सदरकमुकाम ईनरुवा स्थित निर्माण व्यवसायी  समितिको सभाकक्षमा राजपाले पार्टी एकिकरणगरी विरोध प्रर्दशन गरेका कारणले पनि सहभागिता अन्यदिनको तुलनामा बढी देखिएको नेता पाठकले दावी गरे । विरोध प्रर्दशनपश्चात आयोजित विरोधसभामा बोल्दै राजपा नेपालका केन्द्रीय सचिव तेन्जिङ लामा लगायत अधिकाँश नेताहरुले एकीकरणले कार्यकर्ताहरुमा उत्साह थपिएको र आफूहरुको माग अब पुरा हुनेमा विश्वास गर्न सकिने बताए ।
सशसोधन विनाको चुनावमा कुनै हालतमा पनि भाग नलिने भन्दै नेताहरुले जेठ ४ गते बस्ने संसदको बैठकबाट पनि माँग पुरा नगरिए आफूहरुको लडाई आर र पारको हुने समेत दावी गरे । राजपाका कार्यक्रमलाई ध्यानमा राखी ठूलो संख्यामा प्रहरी र म्यादी प्रहरी समेत परिचालन गरिएको थियो । कार्यक्रमलाई अझ सशक्त बनाउनका लागि राजपाले जेठ १ गतेसम्म आन्दोलनका कार्यक्रमहरु घोषणा गरेको छ । कार्यक्रम अन्तर्गत जेठ १ गते मोटरसाईकल जुलुस प्रर्दशन गरिने जनाइएको छ ।