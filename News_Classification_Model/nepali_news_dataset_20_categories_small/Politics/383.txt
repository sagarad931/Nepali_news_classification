
﻿बृजमान तामाङ/राजविराज, २८ बैशाख । सप्तरीको कृष्णा सोवरन गाउपालिका–२ स्थित सितापुरमा अस्थित लामो इतिहास बोकेको पैनी खोला बर्षेनी चरम अतिक्रमणमा परेको छ ।
करिब साठी बर्ष पूर्व जर्मन सरकारको सहयोगमा निर्मित २० मीटर चौडाई रहेको पैनी खोला विभिन्न बहानामा अतिक्रमणको शिकार बन्दै गएको हो । कहिले सरसफाईको नाममा त कहिले निजी बारीलाई भुक्षय हुनबाट बचाउने बहानामा बर्षेनी अतिक्रमण हुने गरेको स्थानियहरुले बताएका छन् ।
पछिलो समय स्थानिय राजेन्द्र प्रसाद साहले १२ मीटर भन्दाबढी पैनी खोला अतिक्रमण गरेको स्थानिय दुर्गानन्द चौधरीले जानकारी दिएका छन् । साहले जेसिबी प्रयोग गरी पैनी खोलाको ठूलो क्षेत्रफललाई अधिकरण गरेको चौधरीले आरोप लगाए । उनका अनुसार बिस मिटर चौडाई रहेको पैनी खोला हाल अतिक्रणमा परि चार–पाँच मिटरमा मात्र सिमित भएको छ । चौधरीले सार्वजनिक सम्पती अधिकरण रोक्न सबैले ध्यान दिनुपर्ने आवश्यकता रहेको बताए । चुरे क्षेत्रबाट आउने उक्त पैनी खोलाको संरक्षण गर्नेतर्फ कसैको ध्यान जान नसक्दा स्थानीय किसानहरु मर्कामा परेका छन । पैनी खोलाले सयौ घर किसानको हजारौ बिगाहा जग्गा सिंचाई हुदै आएको छ ।