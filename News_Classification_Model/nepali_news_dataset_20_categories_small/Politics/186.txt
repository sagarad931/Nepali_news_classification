
﻿राजविराज, १६ फागुन । राजविराजमा आयोजित एक कार्यक्रमका वक्ताहरुले अबको मधेश आन्दोलनलाई वार या पारको आन्दोलन बनाउनुपर्नेमा जोड दिएका छन् ।
संयुक्त लोकतान्त्रिक मधेशी मोर्चा सप्तरीले सोमवार आयोजना गरेको वर्तमान परिवेश एवम् मधेश आन्दोलन विषयक अन्तरक्रिया कार्यक्रममा बोल्दै वक्ताहरुले यस्तो कुरामा जोड दिएका हुन् । विगतको मधेश आन्दोलनमा भएका कमीकमजोरीहरुको समिक्षा गर्दै आगामी दिनमा सशक्त रुपमा प्रस्तुत हुनुपर्नेमा जोड दिँदै उनीहरुले अबको मधेश आन्दोलनलाई वार या पारको आन्दोलन गरेर लक्ष्यप्राप्ति गर्नुपर्नेमा जोड दिएका छन् ।
विगतको आन्दोलनका क्रममा भएको सिमा अवरोध रहँदा पनि केही व्यक्तिले ईन्धन काठमाण्डौ पठाउने काम गरेर आन्दोलनलाई कमजोर पार्ने काम गरेको समिक्षा गर्दै वक्ताहरुले शासकवर्गले मधेशको आवाजलाई सहज रुपमा सम्वोधन नगर्ने भएकोले कठोर आन्दोलन गर्नुपर्ने बताएका छन् । मधेशबाट निर्वाचित सांसदहरु मात्र ईमानदार भएर मधेशको पक्षमा उभिईदिएको भए मधेश विरोधी संविधान जारी हुने थिएन भन्दै अब पनि जिम्मेवार बन्न बुद्धिजिवीहरुले सांसदहरुसँग आग्रह गरेका छन् ।
आन्दोलनलाई सशक्त एवम् मर्यादित बनाउनकालागि सर्वपक्षीय सहयोगको आवश्यकता औंल्याउँदै वक्ताहरुले सबै पक्षसँग सहकार्य गरेर मजबुत ढङ्गले अगाडि बढ्नुपर्नेमा जोड दिए । कार्यक्रममा नेकपा एमालेप्रति आक्रोश व्यक्त गर्दै मधेशी जनताको हक अधिकार सुनिश्चितताको बाधक भएकोले मधेशी जनताले जवाफ दिनुपर्ने आवश्यकता औंल्याए । एमालेले मधेशको नाडी छाम्ने नियतले मेची–महाकाली राष्ट्रिय अभियानको नाममा मधेश छिर्न लागेकोले त्यस विरुद्ध सशक्त तयारीका साथ लाग्नुपर्नेमा वक्ताहरुले सुझाव दिए ।
कार्यक्रममा पेशागत वुद्धिजिवीहरुले संविधानमा देखिएको त्रुटीलाई परिमार्जनसहितको प्रस्ताव ल्याएर पारित गरिए संविधान कार्यान्वयनमा ल्याउन सकिने तर्क दिए । यथास्थितिमा स्थानीय तहको निर्वाचन गराउन खोज्नु वर्तमान सरकारको गम्भीर त्रुटी भएकोले हाल सार्वजनिक गरिएको संरचना नै व्यापक त्रुटिपूर्ण रहेको उनीहरुको तर्क थियो ।
संयुक्त लोकतान्त्रिक मधेशी मोर्चा सप्तरीका पूर्व अध्यक्ष समेत रहेका संघीय समाजवादी फोरम नेपालका जिल्ला अध्यक्ष दिनेश कुमार यादवको अध्यक्षतामा आयोजित अन्तरक्रिया कार्यक्रममा सद्भावना पार्टीका केन्द्रीय उपाध्यक्ष समेत रहेका पूर्व मन्त्री मृगेन्द्र कुमार सिंह यादव, संघीय समाजवादी फोरम नेपालकी सांसद लक्ष्मी चौधरी, तराई मधेश लोकतान्त्रिक पार्टीका सह–महामन्त्री जयप्रकाश ठाकुर, केन्द्रीय सदस्य प्राध्यापक अमरकान्त झा, प्रा. डा. हेमकुमार मिश्रा, सद्भावना पार्टीका केन्द्रीय सदस्य दिपेन्द्र प्रसाद चौधरी, संयुक्त लोकतान्त्रिक मधेशी मोर्चाका जिल्ला अध्यक्ष अमरनाथ मण्डल, निजामती कर्मचारीहरुको आधिकारिक ट्रेड युनियन सप्तरीका अध्यक्ष अजय कुमार झा, नेपाल शिक्षक महासंघ सप्तरीका अध्यक्ष फुलेश्वर कुमार मण्डल, नेपाल पत्रकार महासंघका केन्द्रीय पार्षद हेमशंकर सिंहले विचार व्यक्त गरे । कार्यक्रममा सद्भावना पार्टीका जिल्ला अध्यक्ष सुनिल कुमार झा, तराई मधेश लोकतान्त्रिक पार्टीका जिल्ला अध्यक्ष रामप्रित यादव, राष्ट्रिय मधेश समाजवादी पार्टीका अध्यक्ष सतिश कुमार सिंह, तराई मधेश सद्भावना पार्टीका केन्द्रीय सदस्य कपिलदेव यादव, अधिवक्ता रामकुमार यादव, नेपाल शिक्षक संघका अध्यक्ष प्रशुराम यादव, प्याव्सनका अध्यक्ष पञ्चदेव यादव, एन प्याव्सनका उपाध्यक्ष नरेशप्रताप साह, मधेशी शिक्षक फोरमका जिल्ला अध्यक्ष श्यामदेव यादव, सगरमाथा यातायात व्यवसायी संघका अध्यक्ष नुरुल होदा अन्सारी, महिला फोरमकी जिल्ला अध्यक्ष गीता यादवलगायतले सुझावसहित विचार व्यक्त गरे । कार्यक्रम सञ्चालन तराई मधेश लोकतान्त्रिक पार्टीकी केन्द्रीय सदस्य साधना झाले गरिन् ।