
﻿रबिन्द्र यादव, नवलपरासी, ३० जेठ । नवलपरासीमा राष्ट्रिय जनता पार्टी नेपालका जिल्ला संयोजक सहित १ दर्जन तथा कार्यकर्ता पक्राउ परेका छन् ।
परासीको बुद्धचोकमा राजपा नेपालका कार्यकर्ताले एमालेको गाडीमा तोडफोड गर्दा प्रहरीले उनीहरुलाई पक्राउ गरेको हो । दिउँसो करिब १ बजेको समयमा राजपाका नेता तथा कार्यकर्ताहरुले लु ५ प ३९५८ नम्बरको रातो मोटरसाइकलमा राजपाका दुई कार्यकर्ताहरुले तोडफोड गर्दा प्रहरीले तीन जनालाई नियन्त्रणमा लिएको छ ।मोटरसाइकलमा एमालेको झण्डा लगाएर बन्दमा घुम्दै गरेको भन्दै उक्त  मोटरसाइकलमा तोडफोड गरेका थिए । सोही क्रममा त्यहाँ उपस्थित राजपा नेपाल पार्टीका जिल्ला संयोजक पुरन चौधरी मधेशी थरुहट लोकतान्त्रिक मोर्चा संयोजक तथा राजपा नेपालका जिल्ला नेता मुकुरजी गिरी, राजपा जिल्ला सचिव राधेरमन पाण्डे, निरज रौनियार, शैलेश यादवसमेत गरी एक दर्जन कार्यकर्ता पक्राउ गरेका छन् ।
यसैविच राजपा नेपाल पार्टिले प्रदर्शन गर्न खोज्दा प्रदर्शनकारी पक्राउ परेपछि परासीको झन तनावपुर्ण बन्न पुगेको छ । राजपाका नेता तथा कार्यकर्तालाई पक्राउ परेपछि जिल्ला प्रहरी कार्यालय अगाडि नारावाजी गरेका छन् । जिल्ला प्रहरीले पक्राउ गरेका बन्दकर्ता तथा आन्दोलनकारी तत्काल छोड्न माग गर्दै प्रहरी कार्यालय अगाडि नारावाजी गरेका छन् ।
दिउँसो १ वजे पक्राउ परेका आन्दोलनकारीहरुलाई प्रहरीले ४ वजे छाडिएको राजपा नेपालका जिल्ला संयोजक पुरन चौधरीले जानकारी दिएका छन् ।आक्रोशित आन्दोलनकारीहरु नेपाली कांग्रेसको क्षेत्र नम्वर–५ को पार्टी  कार्यालयमा आन्दोलनकारीहरुले तोडफोड गरेका छन् । जिल्ला प्रहरी कार्यालयले आन्दोलनकारीलाई छोड्दा फर्किने क्रममा नेपाली कांगे्रेसको कार्यालयको बोर्ड तथा कार्यालयभित्र रहेको प्लाष्टिकका कुर्सीहरु र दराजको सिसामा तोडफोड गरेका हुन् ।
 विहानैदेखि परासी बजारमा पटक–पटक झडप हुँदा बजार तनावपुर्ण बन्दै गएको छ । राजपाले मङ्गलवारदेखि गरेको बन्दले गर्दा प्रहरी र राजपा बीच तनाव वढ्दै गएको छ । एकाविहान राजपा नेपालको बन्दमा भैरहवाबाट परासी बजारमा आएको बा १४ च ७०६९ नम्बरको गाडीमा बन्दकर्ताहरुले तोडफोड गरेका छन् । गाडीमा तोडफोड हुँदा प्रहरीले सो गाडी नियन्त्रणमा लिने क्रममा केहीवेर झडप पनि भएको थियो ।