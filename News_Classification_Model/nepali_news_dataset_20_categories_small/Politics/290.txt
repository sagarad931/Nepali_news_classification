
﻿राजविराज, २१ चैत । सप्तरी सहित देशका सम्पूर्ण जिल्लाहरुमा नयाँ शक्ति पार्टी नेपालले जिल्ला निर्वाचन कार्यालयहरुमा सोमवार घेराउ गरेका छन् ।
पार्टीका जिल्ला अध्यक्ष छेदी साफी ‘विमल’को नेतृत्वमा राजविराज स्थित निर्वाचन कार्यालयको मूल गेटमा धर्ना दिएका छन् । त्यहाँ केहीबेर तनाव हुने अवस्था देखिए पनि शान्तिपूर्ण रुपमा कार्यक्रम सम्पन्न भएको जनाईएको छ । कार्यालय घेराउ तथा धर्ना कार्यक्रममा पार्टीका केन्द्रिय परिषद सदस्य ई. शैलेन्द्र कुमार झा, लक्ष्मी चौधरी, प्रेम नारायण यादव, मेख बहादुर तामाङ्ग,क्षेत्र न.४का क्षेत्रीय संयोजक डम्बर नारायण साह, राजविराज नगर संयोजक अमृत साफी, भीम बहादुर घिसिड तामाङ्ग, क्षेत्र न.५का क्षेत्रीय संयोजक दिप नारायण साह, क्षेत्र न.४का क्षेत्रीय उत्प्रेरक चन्द्रदेव मण्डल(शेर सिंह), आंगिक संगठनका संयोजक जगजीवन राम, राजु जयसवाल, खड्ग बहादुर तामाङ्ग, जिल्ला परिषद सदस्य पार्वती चौधरी, जिल्ला कार्यकारी समिति सदस्य देव नारायण चौधरी, दिनेश दास, र ललित नारायण साह लगायतका नेता तथा कार्यकर्ताहरुको कार्यक्रममा सहभागीता रहेको थियो ।
यसैगरी सिरहा सदरमुकाम स्थित जिल्ला निर्वाचन कार्यालय नयाँ शक्ति पार्टीले घेराउ गरेको छ । चर्को घाममा कार्यालय अगाडी त्रिपाल टाँगेर नयाँ शक्ति पार्टी नेपालका नेता तथा कार्यकर्ता धर्ना बसेका थिए । धर्नामा वैद्य नेतृत्वका नेकपा क्रान्तिकारी माओवादीका नेता तथा कार्यकर्ता समेत सहभागी थिए । निर्वाचन आयोगमा दर्ता भएको नयाँ दललाई संविधानप्रदत्त मान्यता पाउनुपर्ने दलीय चुनाव चिन्ह पाउने अधिकारबाट बञ्चित गरेको भन्दै आँखा चिन्ह पाउनुपर्ने अडान उनीहरुले राखेका छन् ।