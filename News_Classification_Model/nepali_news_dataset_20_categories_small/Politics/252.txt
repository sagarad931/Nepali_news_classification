
﻿बृजमान तामाङ
बिरेन्द्र बजार, १० चैत । सप्तरीको प्रसवनी–५ स्थित राष्ट्रिय प्राथमिक विद्यालय हेल्हा तिलेबनामा विहीवार तालाबन्दी गरेको छ ।
प्रधानाध्यापक तारणी प्रसाद चौधरीले भ्रष्ट्राचार गरेको आरोप लगाउँदै स्थानीयवासीले तालाबन्दी गरेका हुन । प्रधानाध्यापक चौधरीले पाँच लाख भन्दा बढी रकम अनिमियतता गरेको स्थानीयवासीहरुको आरोप छ । आफु अध्यक्ष हुदा पाँच लाख रुपैयाँ विद्यालयको बैंक खातामा भएको सुनाउँदै विद्यालय ब्व्यस्थापन समितीका पुर्व अध्यक्ष शंकर चौधरीले उक्त रकम कुन अवस्थामा छ भनी प्रअ चौधरीलाई ताकेदा गर्दा हिसाब सुनाउन आलटाल गरेको बताए ।
आफ्नो कार्यकाल पछि लल्कु सदा र मुनिलाल चौधरी अध्यक्ष भएको जानकारी दिदै विद्यालयको नियमित प्रक्रियालाई समेत मिचेर लेखा परिक्षण समेत नगरेको पुर्व अध्यक्ष चौधरीले जानकारी गराए । प्रअ चौधरीलाई पटक–पटक हिसाब सार्वजनिक गर्न अनुरोध गर्दा समेत चारबर्षदेखि आजभोली भन्दै झारा टार्ने काम मात्रै गरेको स्थानीयवासीको आरोप छ ।
विद्यालय भवन लगायत विकासीय कामलाई थाती राखी प्रअ चौधरीले भ्रष्टाचार गरेको जानकारी जिल्ला शिक्षा कार्यालय सप्तरीमा गराउँदा समेत सुनुवाई नगरेको स्थानीयवासीको गुनासो छ । विद्यालयको हिसाब नदिँदा निजीश्रोतमा खटेको शिक्षिकारुले तलब समेत नपाएको स्थानीय प्रसवनी–५ का निवर्तमान वडा अध्यक्ष रामी यादवले बताए । प्रअ चौधरीलाई हिसाब सार्वजनिक गर्न बारम्बार आग्रह गर्दा चासो नदिएपछि बाध्य भएर तालाबन्दी गर्नुपरेको उनले जानकारी गराए ।
प्रअ चौधरी बिधालयमा लामो समय उपस्थित नहुने गरेकोले पठनपाठन समेत प्रभावित भएको जनाउँदै एक महिनाको हाजिरी एकै पटक गर्ने गरेको विद्यालय ब्यबस्थापन समितिका निवर्तमान अध्यक्ष मुनीलाल चौधरीले जानकारी दिए । यसबारे प्रअ चौधरीसँग बुझ्दा शंकर चौधरीको समयमा रहेको ४ लाख ८५ हजार ५ सय ३५ रुपैया बृक्षारोपन, सरस्वती पूजा सहितको विभिन्न शिर्षकमा खर्च भई सकेको जानकारी दिए । यद्यपी खर्च गरेको अभिलेख माँग गर्दा उनले दिन सकेन ।