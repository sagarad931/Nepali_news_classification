
﻿राजविराज, २९ फागुन । सद्भावना पार्टीका अध्यक्ष राजेन्द्र महतोले परिमार्जित प्रस्ताव पारित गरी संविधान संशोधन नभएसम्म देशमा कुनै निर्वाचन नहुने बताएका छन् ।
प्रेस मञ्च सप्तरीले आइतवार राजविराजमा आयोजना गरेको पत्रकार सम्मेलनमा बोल्दै उनले यस्तो कुरा बताएका हुन् । देशमा निर्वाचन आवश्यक रहे पनि जनताको अधिकार संविधानमा नलेखिएसम्म कुनै पनि हालतमा निर्वाचन नहुने भन्दै मधेशी जनताको भावनालाई आत्मसात गर्न आग्रह गर्दै भने ‘हामी चुनाव विरोधी होइन तर पहिला संविधान संशोधन होस, अनि हामी पनि निर्वाचनमा जाउँला ।’
नेकपा एमाले शुरुदेखि नै मधेशको विरोधमा रहँदै आएको दावी गर्दै उनले मधेशी जनता एमालेमुक्त मधेश चाहेको बताउँदै एमालेलाई मधेश विरोधी चरित्र त्याग्न समेत आग्रह गरे । संविधान संशोधनको सवालमा एमाले कट्टर विरोधीको रुपमा प्रस्तुत भईरहेको भन्दै सरकारमा रहेका कांग्रेस एमाओवादी पूर्ण रुपमा जिम्मेवार बन्नुपर्नेमा उनले जोड दिए । ‘संशोधन बिना यदी स्थानीय तहको निर्वाचन गराउन खोजिए मधेशी जनता कठोर संघर्ष गर्न बाध्य हुनेछौं’ नेता महतोले भने ‘कांग्रेस र माओवादी समेत जिम्मेवार रुपमा प्रस्तुत नभए एमालेको जस्तै हालत हुनेछ ।’
आफुहरुले सरकारलाई बुझाएको सात दिने अल्टिमेटम पश्चात सरकारलाई दिएको समर्थन स्वतः फिर्ता हुने जानकारी दिँदै मोर्चाले निर्णय गरे काठमाण्डौ र संसद समेत छाड्न आफूहरु तयार रहेको प्रष्ट पारे । मधेशी जनतामाथिको विभेद अन्त्य नभएसम्म आन्दोलन जारी रहने बताउँदै उनले भने ‘मधेशी जनतामाथिको शोषण, दमन र विभेद अन्त्य नभएसम्म मधेश आन्दोलित रहन्छ ।’
सप्तरीको मलेठ घटनामा सरकारले गरेको दमनका दोषीलाई कानूनी कठघरामा उभ्याएरै छाड्ने प्रतिवद्धता व्यक्त गर्दै उनले भने ‘शान्तिपूर्ण प्रदर्शनमा निहत्थामा सरकारले बर्बर दमन गरेको भन्दै उक्त घटनाको सत्य, तथ्य एवम् निष्पक्ष छानबिन हुनुपर्छ ।’ कञ्चनपुरमा भारतीय प्रहरीको गोलीबाट मारिएका गोविन्द गौतम घटनाको समेत निष्पक्ष छानबिन हुनेपर्नेमा जोड दिँदै उनले भने ‘कञ्चनपुरमा मारिएकालाई तुरुन्तै शहिद घोषणा गरिन्छ, सलामी दिँदै उच्च सम्मान गरिन्छ तर प्रहरीले सप्तरीमा निर्ममतापूर्वक हत्या गरेकाहरुलाई शहिद घोषणासम्म नगर्नुले राज्य र सरकार नश्लवादी चिन्तनबाट ग्रसित रहेको पुष्टि भएको छ । शहिद घोषणा र सम्मानमा समेत विभेद रहेको भन्दै नश्लीय मानसिकता त्याग्न नेता महतोले सरकारसँग आग्रह गरे ।
प्रेस मञ्चका जिल्ला अध्यक्ष शुभचन्द्र झाको अध्यक्षतामा आयोजित पत्रकार सम्मेलनमा पार्टीका उपाध्यक्ष मृगेन्द्र कुमार सिंह यादव, नवलकिशोर साहलगायत केन्द्रीय नेताहरुको समेत उपस्थिति रहेको थियो ।

