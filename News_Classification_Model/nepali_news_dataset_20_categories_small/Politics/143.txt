
﻿वीरगञ्ज, ४ फागुन । बारा जिल्लाबाट बिगत १४ बर्षदेखि प्रकाशित रहेको बाराकै पहिलो दैनिक पत्रिका कृपा दैनिकले स्थापना गरेको दुईवटा पुरस्कारका लागि छनौट समिति गठन गरिएको छ ।
कृपा प्रकाशन समूहले स्थापना गरेको नवजान कृयाशिल पत्रकारिता पुरस्कार २०७३ र चन्द्रप्रसाद खनाल स्मृति पत्रकारिता पुरस्कारका लागि नेपाल पत्रकार महासंघ बारा शाखाका पूर्व अध्यक्ष लक्ष्मी साहको संयोजत्कवमा तीन सदस्यीय छनौट समिति बनाइएको हो । समितिका सदस्यहरुमा बाराका बरिष्ठ पत्रकार सत्य प्रकाश श्रेष्ठ र गम्भीरा सहनी रहनु भएको छ । कृपा प्रकाशन समूहले कृपा दैनिक पत्रिकाका प्रधान सम्पादक नवराज उपाध्यायकी धर्मपत्नी जानकीदेवीको सम्झनामा उक्त स्थापना गरेको नवजान स्मृति पत्रकारिता पुरस्कारका लागि र कृपा दैनिक पत्रिकाका कार्यकारी सम्पादक कृष्णउदास खनालका पिता चन्द्रप्रसाद खनालको नाउमा स्थापना गरिएको चन्द्रप्रसाद खनाल स्मृति पत्रकारिता पुरस्कारका लागि समिति बनाइएको कृपा प्रकाशन समूहकी संचालिता सबिता चालिसे(उपाध्याय)ले जानकारी दिनुभयो ।
प्रत्येक बर्ष कृपा दैनिक पत्रिकाको बार्षिकोत्सवका दिन फागुन ४ गते दुबै पुरस्कार वितरण गर्ने गरिए पनि नेपाल पत्रकार महासंघको चुनावी तयारीका कारण फागुन ४ गते यस बर्ष कार्यक्रम हुन नसकेपनि उपयुक्त समयमा कार्यक्रम आयोजना गरी उक्त पुरस्कारबाट दुईजना बाराका पत्रकारहरुलाई पुरस्कृत गरिने पनि उनले जानकारी दिए । कृपा प्रकाशन समूहले २०६९ सालबाट चन्द्रप्रसाद खनाल स्मृति पत्रकारिता पुरस्कार र २०७२ सालबाट नवजान कृयाशिल पत्रकारिता पुरस्कारको स्थापना गरेको हो ।