
﻿भैरहवा, २२ चैत । संयुक्त लोकतान्त्रिक मधेशी मोर्चाका एक घटक सदभावना पार्टीका राष्ट्रिय अध्यक्ष राजेन्द्र महतोले जर्वजस्ती निर्वाचन गराइए देशमा अर्को महाभारत शुरु हुने चेतावनी दिएका छन् ।
सदभावना पार्टी रुपन्देहीले मङ्गलबार भैरहवामा आयोजना गरेको पत्रकार भेटघाट कार्यक्रममा अध्यक्ष महतोले यस्तो कुरा बताएका हुन् । मधेश आन्दोलनले उठाएको मुद्दा हालसम्म पुरा नभएको, संविधान जारी भईरहँदा र हालसम्म पनि मधेशी, आदिवासी जनजाति, उत्पीडित जनतामा संविधानप्रति असन्तुष्टि रहेको दावी गरे ।
‘संसोधन बिना गरिने चुनावले दुर्भाग्यपूर्ण अवस्था सिर्जना गर्छ, हामी पनि निर्वाचन चाहन्छौ, तर पहिला संविधान संसोधन गरेर मात्र निर्वाचन गर्नुपर्छ’ उनले भने । सरकारले यथास्थितीमा निर्वाचन गराए मोर्चाले अवज्ञा गर्ने उनले चेतावनी दिए । उनले भने ‘मधेशको विरुद्धमा तीन दल सधैं एकताबद्ध हुन्छन्, मधेशको भावनालाई नबुझी एकलौटी ढङले उनीहरुले संविधान पनि जारी गरे, जुन राम्रो कुरा होइन ।’
सीमांकनको टुङ्गो नलगाई संविधान संशोधन गरिए मधेशी मोर्चालाई मान्य नहुने उनको भनाई थियो । मोर्चाले उठाएको सबै माग समेटी संविधान संसोधन गरेर निर्वाचनमा जाने वातावरण सिर्जना भए मधेशी मोर्चामा आबद्ध दलहरु एक ढिक्का भएर निर्वाचनमा सहभागी हुने महतोले बताए । जनसंख्याको आधारमा गाउँपालिका बनाउनुपर्ने र मधेश अझैं पनि आन्दोलनमा नै रहेकोले छुटेका नागरिकलाई पनि मतदाता नामावलीमा समावेश गर्नुपर्ने माग गरे ।