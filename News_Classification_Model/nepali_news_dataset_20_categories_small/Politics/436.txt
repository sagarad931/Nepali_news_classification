
﻿राजविराज, १९ जेठ । नर बहादुर थापा माध्यमिक विद्यालय पकरी गोठ सोनरामा विगत ३६ दिनदेखि लागेको तालाबन्दी शुक्रवार खोलिएको छ ।
जिल्ला शिक्षा कार्यालयको प्रतिनीधि, विद्यालय व्यवस्थापन समिति, स्थानिय अभिभावक, सञ्चारकर्मीको रोहवरमा जिल्लाबाट आएको प्रहरीको एक टोलीले गैरकानुनी रुपमा लगाएको ताला फुटाएको छ । तालाबन्दीका कारण विद्यालयको निर्माण सामग्रीहरु बिग्रन पुगेको छ भने विद्यालयमा पाठ्यपुस्तक वितरण हुन नसकेको, छात्रवृति वितरण हुन नसकेको कारण जिल्लामा प्रहरी प्रशासनको सहयोगमा विगत ३६ दिनदेखि लागेको ताला फुटाउनु परेको विद्यालय व्यवस्थापन समितिका अध्यक्ष महेन्द्र यादवले जानकारी दिए । समितिका अध्यक्ष यादवका अनुसार विद्यालयका गैरअभिावकले लगाएको तालाबन्दीले विद्यार्थीहरुको भविष्यमा नराम्रो असर पुग्न सक्ने भएर आफुले पहलकदमी लिएर ताला खोलाएको बताए ।
गत बैशाख १४ गतेदेखि स्थानिय विनोद कुमार यादव, मनोजकुमार यादव नेतृत्वका एक समुहले विद्यालयका प्रधानाध्यापक प्रदिप कुमार चौधरीले विद्यालयमा आर्थिक हिनामिना गरेको भन्दै प्रधानाध्यापक र लेखा शाखामा तालाबन्दी गरेका थिए ।