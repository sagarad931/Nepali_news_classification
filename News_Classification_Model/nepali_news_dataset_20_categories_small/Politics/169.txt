
﻿लहान, ११ फागुन । प्रहरी हिरासतमा रहेका स्वतन्त्र मधेश गठबन्धनका संयोजक डा. सीके राउतसहित समर्थकलाई अनुसन्धानकालागि १० दिन म्याद थप गरेको छ ।
सिरहा जिल्ला अदालतबाट डा. राउतसहित समर्थकलाई राज्य विप्लव मुद्दामा म्याद थपिएको हो । गत २० गते बुधवार प्रहरीले जनकपुर स्थित निवासबाट पक्राउ गरेका थिए । डा. राउतलाई पक्राऊ गरे लगतै सुरु भएको शान्तिपूर्ण प्रदर्शनका क्रममा प्रहरीले समर्थकहरुलाई समेत पक्राउ गरेको थियो ।
शान्तिपूर्ण प्रदर्शनका क्रममा पक्राउ परेका सिरहाका ईटाटारका २६ वर्षिय सञ्जय यादव, सनैठाका ४५ वर्षिय राजकुमार त्यागी, ३५ वर्षिय सुरेश यादव, २१ वर्षिय अशोक यादव, मझौराका २५ वर्षिय रामशंकर यादव, मिर्चौयाका ३१ वर्षिय रुकेश यादव, सिरहाका ३३ वर्षिय बिपिन यादव, ईटाटारका २० वर्षिय रोशन यादव र सोहपुरका २५ वर्षिय राजेश मण्डललाई डा. राउतसँगै अनुसन्धानकोलागि थप १० दिन थुनामा राख्न अदालतले आदेश दिएको छ ।
यसैगरी फागुन ७ गते शनिवार मझगावा, रुपन्देहीबाट शान्तिपूर्ण प्रदर्शनका क्रममा हिरासतमा लिएका उदय यादव, विकाश प्रसाद लोध, मुकेश सहनी, जीतेन्द्र चौधरी, मकबुल अन्सारी, रामकुमार यादवलाई थप १ हप्ता हिरासतमा राखिने जनाईएको छ ।
स्वतन्त्र मधेस गठबन्धनका संयोजक तथा अन्य नेता तथा कार्यकर्ताहरुलाई प्रहरीले गिरफ्तार गरी मुद्दालाई औझेलमा पार्न अदालतबाट म्याद थप गराउँदै आएका छन् । हिरासतमा उनीहरुलाई मानसिक यातना दिने, स्वास्थ्य परीक्षणमा ढिला–सुस्ती गर्ने, तिर्खा लागेको बेलामा पानी समेत खान नदिने जस्ता निन्दनिय क्रियाकलापहरु गरी मानव अधिकारको घोर उल्लंघन गरिरहेको गठबन्धनका सह–संयोजक कैलाश महतोद्वारा प्रेषित विज्ञप्तिमा जनाईएको छ ।