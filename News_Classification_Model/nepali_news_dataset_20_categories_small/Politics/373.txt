
﻿राजविराज, २३ वैशाख । स्थानिय तहको घोषित दोस्रो चरणको निर्वाचन सार्न माग गर्दै मुस्लिम समुदायले शनिवार राजविराजमा प्रदर्शनसहित सभाको आयोजना गरेका छन् ।
जेठ ३१ गते घोषणा गरिएको निर्वाचन रमजान महिनाको अघि वा पछि गर्नुपर्ने माग गर्दै प्रदर्शन गरिएको हो । जेठ ३१ गते निर्वाचन भए मतदान गर्न पाउने मौलिक हकबाट बञ्चित हुने भन्दै मुस्लिम समुदायले अविलम्व समय सार्न माग गरेका छन् । मुस्लिम समुदायको पवित्र रमजान महिना जेठ १३ गतेदेखि सुरु भई असार १३ गतेसम्म चल्ने र इद पर्व समेत सोही समयमा पर्ने भएकाले दोस्रो चरणको निर्वाचन मिति अविलम्व सच्चाउन उनीहरुको माग छ ।
शहिद दशन चौकबाट निकालिएको जुलुस राजविराज नगरपालिकाको विभिन्न भाग परिक्रमा गर्दै पुनः शहिद दशन चौकमा पुगी विरोध सभामा परिणत भएको थियो । सभामा बोल्दै मुस्लिम समाज सप्तरीका संयोजक एवम् पूर्वमन्त्री अनिस अन्सारीले दोस्रो चरणको चुनाव प्रक्रिया पवित्र महिना रमजानमा पर्ने भएकाले मुस्लिम मतदाता र उम्मेदवारका आकांक्षीहरु समेत बञ्चित हुने भएकोले तत्काल सच्याउन माग गरेका छन् ।
चुनाव प्रकृयामा उम्मेदवारको रुपमा सहभागी बन्न, प्रचार–प्रसार गर्न तथा चुनावमा मतदान गर्न रोजामा बसेको अवस्थामा कठिन हुने बताउँदै मुस्लिम समुदायको भावनालाई आत्मसात गर्न आग्रह गरेका छन् । पूर्वमन्त्री अन्सारीले राजविराज नगरपालिकाको सिमांकनको संरचना व्यापक त्रुटिपूर्ण रहेको भन्दै यसलाई अविलम्व सच्याउन माग गरेका छन् । सभामा मुस्लिम समुदायका अगुवाहरुले समेत सम्वोधन गरे ।