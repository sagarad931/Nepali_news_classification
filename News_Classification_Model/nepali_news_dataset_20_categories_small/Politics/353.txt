
﻿राजविराज, १० वैशाख । करिब एक महिना अघि स्थापित साझा पार्टीको केन्द्रीय संयोजन समितिकी सदस्य तथा अधिवक्ता निरूपमा यादव काठमाण्डौ महानगरपालिकाको उप–मेयरकालागि स्वतन्त्र उम्मेदवारी दिने भएकी छिन ।
सप्तरीको कोइलाडी मधेपुरा–८ मा जन्मिएकी, मोरङ्गसँग वैवाहिक सम्बन्ध जोडिएकी र काठमाडौँलाई कार्यथलो बनाएकी काठमाण्डौ महानगरपालिका वडा नम्वर १४ निवासी, ३९ वर्षीय युवा नेतृ यादवले देशको राजधानीको उप–मेयरका लागि साझा पार्टीको समर्थनमा उमेदवारी दिने भएकी हुन् । साझा पार्टीले मधेश र काठमाण्डौलाई भावनात्मक रूपमा बलियोसँग बाँध्ने एउटा नयाँ आयामको रूपमा हेरेको प्रेस विज्ञप्तिमा उल्लेख छ ।
१७ वर्षको उमेरमा वैवाहिक बन्धनमा बाँधिएकी यादव ३ जना सन्तानकी आमा हुन् । गत १५ वर्षदेखि अधिवक्ताको रूपमा कार्यरत यादवले शान्ति सम्झौता उच्चस्तरिय अनुगमन समितिकी सदस्य, मेलमिलाप परिषद्की सदस्य, सामाजिक समावेशिता विज्ञ, मानव अधिकारकर्मी तथा विभिन्न संस्थामा कानुनी परामर्शदाताको रूपमा पनि काम गरेकी छिन् ।
महानगरको क्षेत्राधिकारभित्रका विवादको निरूपण गर्न उप–मेयरको संयोजकत्वमा न्यायिक समिति गठन हुने संवैधानिक व्यवस्था छ । मेलमिलाप र न्यायिक कार्यलाई प्रभावकारीरूपमा सम्पादन गर्नुपर्ने गहन कानुनी जिम्मेवारी जोडिएको उप–मेयरको पद आफ्नालागि अनुकूल भएको र मेयर पदका लागि साझा पार्टीकै समर्थनमा किशोर थापाजस्ता इमान्दार, अनुभवि र सक्षम व्यक्तित्वले उमेदवारी दिएकोले आफू आफ्नो उम्मेदवारीबारे अत्यन्तै उत्साहित भएको यादवले प्रतिक्रिया दिएकी छिन् । उनी भन्छिन् ‘किशोर थापाजस्तो शहरी विकास विज्ञसँग काम गरेर काठमाडौँ ‘सफा, सुरक्षित र सबैका लागि’ बस्न योग्य र विगतमा झैं सन्सारमैं गर्व गर्न योग्य सहरका रूपमा रूपान्तरण गर्ने मेरो लक्ष्य रहेको छ ।’
साझा पार्टीले १० दिनअघि नै मेयरको पदको लागि आफ्नो समर्थनमा किशोर थापाले उमेदवारी दिन लागेको घोषणा गरे पनि उप–मेयरका लागि सहकार्यको सम्भावनालाई मध्यनजर गर्दै पार्टी राजनीतिक संवादमा संलग्न थियो । तर त्यो सम्भावना टरेपछि समयको चापका कारण पार्टीले थप समय नखर्चने निर्णय लिएको जनाईएको छ । अबको मेयर तथा उप–मेयरले शहरी योजना र व्यवस्थापनका विविध क्षेत्रमा लिने निर्णयले त्यहाँका वासिन्दाको जीवनको गुणस्तर र काठमाण्डौं महानगरको भविष्य निर्धारण विश्वास लिईएको छ ।