
﻿राजविराज, ६ माघ । सप्तरी जिल्लाको अग्रणी सामाजिक संस्था चित्रगुप्त सेवा समितिको बुधबार एक कार्यक्रमका बिच नयाँ कार्यसमितिको शपथ ग्रहण तथा पदस्थापन गरिएको छ ।
राजविराज – ९ स्थित भगवान श्री चित्रगुप्त मन्दिर प्राङ्गणमा समितिका अध्यक्ष अशोककुमार कर्णको अध्यक्षतामा भएको समारोहमा समितिका प्रमुख चुनाव आयुक्त नरसिंहलाल कर्णले पुनः अध्यक्ष भएका अशोककुमार कर्णलाई र नव निर्वाचित अध्यक्ष अशोककुमार कर्णले अन्य पदाधिकारी र सदस्यहरुलाई शपथ ग्रहण गराएर पदस्थापन गराएका छन् । पदाधिकारीतर्फ उपाध्यक्षमा हरिमोहन लाल कर्ण, महासचिवमा सतीश कुमार दत्त, सचिवमा रणधिर कुमार कर्ण र कोषाध्यक्षमा शिवकुमार निधीले शपथ ग्रहण गरेका छन् ।
सदस्यमा तेज नारायण लाल दास, सुरेन्द्र कुमार कर्ण, टुनालाल कर्ण, निलम कर्ण, ललिता कर्ण र विमल कर्णले शपथ लिएका छन् । समितिको ४५औं साधारण सभा अन्तर्गत सम्पन्न भएको निर्वाचन प्रक्रियामा वर्तमान कार्यसमिति निर्विरोध चयन भएको थियो ।
सरकारी सेवाबाट अवकाश प्राप्त चिकित्सक डा. तिर्थनारायण लाल कर्णको प्रमुख आतिथ्यमा सम्पन्न साधारण सभामा अध्यक्ष अशोककुमार कर्णले प्रतिबद्धता व्यक्त गर्दै राजविराजमा समितिको ५० बर्ष पुग्ने अवसरमा आउँदो बर्षमा नेपाल मात्र नभई भारत समेतका चित्रांशलाइ सहभागी गराएर भव्य रुपले कार्यक्रम आयोजना गरिने बताए ।