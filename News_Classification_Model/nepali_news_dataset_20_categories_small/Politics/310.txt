
﻿राजविराज, २६ चैत । स्वतन्त्र मधेश गठबन्धनका संयोजक डा. सीके राउतको विचारलाई जनजनमा पुर्याउन समर्थकहरुले शनिवार सप्तरीको विभिन्न गाउँहरुमा पैदलयात्रा गरेको छ ।
गठबन्धनको जिल्ला कार्यसमिति सप्तरीको आह्वानमा जिल्लाको जमुनी मधेपुरा, मलेकपुर, सिम्राहा सिङ्गियोन, बेल्ही चपेना, कट्टीलगायतका गाउँहरुमा पुगेर अभियान सञ्चालन गरेका हुन् । डा. राउतको विचार र गिरफ्तारी लगायतका विषयमा गाउँगाउँ पुगेर गठबन्धनका समर्थकहरुले जानकारी गराएका छन् ।
गठबन्धनका जिल्ला संयोजक सुरेन्द्र मधेशी, क्षेत्र नम्वर–४ का अध्यक्ष श्रवण कुमार शर्मा, प्रचार विभाग अध्यक्ष आलोक यादव, सदस्यहरु देवनन्दन राजेश यादव, भीड नियन्त्रण अध्यक्ष विरेन्द्र मण्डल, सञ्जय यादव, शैलेन्द्र यादवलगायतका युवाहरुले उक्त अभियानलाई अगाडि बढाएका छन् । कार्यक्रममा चन्देश्वर मण्डल (किसान), प्रचार विभाग अध्यक्ष एवम् विद्यार्थी संयोजक सञ्जय कुमार यादव लगायतको विशेष उपस्थितिमा कार्यक्रम आयोजना गरिएको थियो ।