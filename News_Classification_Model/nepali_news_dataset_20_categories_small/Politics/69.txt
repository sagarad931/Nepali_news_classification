
﻿बीरगञ्ज, १२ माघ । लामो समयदेखि नगरपालिकाबाट सूचना तथा सञ्चार क्षेत्रमा सहयोग नपुगेको गुनासो आएको हुनाले यसलाई बिज्ञापन नीति बनाएर त्यसको सम्बोधन गर्ने प्रकृया अघि बढेको छ ।
हालै सम्पन्न भएको नगरपरिषदले पत्रकार महासंघसंग सबै पत्रपत्रिका, एफएम रेडियो र अनलाइन तथ टेलिभिजनलाई समेत सूचना उपलब्ध गराउने नीति पारित गरे अनुसार विज्ञापन नीति तजुमा गर्न अन्तक्र्रिया कार्यक्रम सम्पन्न भएको छ । आक्का नेपालको आयोजना र नेपाल पत्रकार महासंघ पर्सा शाखाको सहजीकरणमा सम्पन्न भएको आजको अन्तक्र्रियामा नपाका कार्यकारी अधिकृत पिताम्बर अधिकारीले प्रमुख अतिथीको आसनबाट नपालाई पनि भार नपर्ने र करका दायरा बढाउने गरि सूचना बिज्ञापनको रुपमा उपलब्ध गराउन आफुहरु तयार रहेको तर त्यसको लागि सबैले नपाको हितमा पनि ध्यान दिन आग्रह गरे । कार्यक्रममा नेपाल पत्रकार महासंघका अध्यक्ष श्याम बन्जाराले सबै संचारसँग सम्बद्ध पत्रपत्रिका, एफएम, अनलाइन तथा टेलिभिजनहरुलाई बिज्ञापन दिएर सञ्चारको विकास गर्न नपाको बार्षिक बजेटको १ प्रतिशत प्रचारप्रसारमा छुट्याउन माग गरेका थिए ।
कार्यक्रममा बिज्ञापन नीति सम्बन्धी पत्रकार महासंघका सल्लाहाकार के.सी. लामिछानेले अवधारणा पत्र प्रस्तुत गरेका थिए । कार्यक्रममा नेपाल पत्रकार महासंघका निबर्तमान केन्द्रीय सदस्य महेश दास, महासंघका पूर्व अध्यक्षहरु अशोक तिवारी, दिपेन्द्र चौहान, प्रेस चौतारी नेपालका केन्द्रीय उपाध्याक्ष लालबाबु शेख, प्रेस युनियनका केन्द्रीय सदस्य तथा मधेश विभाग प्रमुख बिजय कुशवाहा, मधेशी पत्रबकार मञ्चका आर सी. आयाद, पत्रकार काशीनाथ यादब, पवन तिवारी, आशिक अन्सारी, महेशचन्द्र गौतम, एस के चौरसिया, उदय दास, दिपेन्द्र कानु, कन्हैया गुप्ता, अमित साह, लगायतका संचारकर्मीले बिज्ञापन नीती अबिलम्ब निर्माण गरि कार्यन्वयनमा ल्याउन माग गरे ।
आक्का नेपालका अध्यक्ष शिवनारायण प्रसादको सभापतित्वमा सम्पन्न कार्यक्रमको सहजीकरण महासंघका कोषाध्याक्ष अनुप तिवारीले गरे । छलफलमा उठेका कुराहरुलाई आधार बनाएर महासंघका सहकार्यमा अबिलम्ब बिज्ञापन नीति निर्माण गर्न नियमित छलफल गर्ने र निष्कर्ष निकालिने गरी सबैसँग सार्थक छलफल गरिने आयोजकहरुले प्रतिवद्धता जनाएका छन् ।
कार्यक्रममा नपाका योजना प्रमुख प्रकाशमान सिंह अमात्य, लेखा प्रमुख हरिकिशोर चौरसिया, प्रशासन प्रमुख रामदयाल यादवको समेत सहभागिता रहेको थियो ।