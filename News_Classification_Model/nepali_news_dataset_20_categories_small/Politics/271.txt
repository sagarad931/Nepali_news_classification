
﻿राजविराज, १६ चैत । नेपाल पत्रकार महासंघका पूर्व केन्द्रीय उपाध्यक्ष समेत रहेका वरिष्ठ पत्रकार शिवहरि प्रसाद भट्टराईले मधेशको संवेदनशीलतालाई प्रमुख तीन दलले बुझ्न नसके अबको दश वर्षभित्र मधेश अलग हुने बताएका छन् ।
नेपाल पत्रकार महासंघको स्थापना दिवसको अवसरमा बुधवार शाखा सप्तरीले आयोजना गरेको ‘पत्रकारको सुरक्षा एवम् आन्दोलनमा छाती र टाउकोमा गोली ?’ विषयक अन्तरक्रिया कार्यक्रममा बोल्दै उनले यस्तो कुरा बताएका हुन् । वरिष्ठ पत्रकार भट्टराईले देश दुईटा अतिवादको चपेटमा फँस्दै गईरहेको बताउँदै भने ‘मधेशको संवेदनशीलतालाई प्रमुख तीन दल कांग्रेस, एमाले र माओवादीले बुझ्न सकेनन् भने अबको दश वर्षभित्र मधेश अलग हुने निश्चित छ ।’
मधेशीलाई भारतसँग दाँजेर हेर्नु दुर्भाग्यपूर्ण भएको भन्दै सरकारी तलब खाने प्रहरीले समेत मधेशी जनतालाई मोदीको छोरा भन्नु कहाँसम्मको न्यायसङ्गत हो ? भनी प्रति प्रश्न गरे । वरिष्ठ पत्रकार भट्टराईले भने ‘जनताले तिरेको करबाट तलब खानेहरुहरुले मधेशी जनतालाई भारतसँग दाँज्नु भनेको केहो ?, यो अतिवाद होइन भने के हो ?’
सोही कार्यक्रममा बोल्दै प्रेस काउन्सिल नेपालका पूर्व सदस्य मुरली प्रसाद यादवले मलेठ घटनामा जसरी प्रहरीले मधेशीलाई समातेर टाउका र छातीमा गोली हानेको छ, यसबाट प्रष्ट हुन्छ कि मधेशलाई देशबाट अलग गर्न खोज्दैछ । समयमै शासकवर्ग गम्भीर भएर मधेशीमाथिको विभेदपूर्ण व्यवहार नसच्याए मधेश अलग हुने मार्ग प्रशस्त हुने उनले बताए । नेपाल पत्रकार महासंघ सप्तरीका पूर्व सभापति विष्णु कुमार मण्डलले गलत सूचना सम्प्रेषणका कारण मलेठ घटना भएको बताउँदै घटनामा संलग्न प्रहरी प्रशासनलाई हदैसम्मको कार्वाही हुनुपर्नेमा जोड दिए ।
सोही कार्यक्रममा नेपाल पत्रकार महासंघका केन्द्रीय पार्षद श्यामसुन्दर यादवले सप्तरीको मलेठ घटनामा प्रहरीले अन्तर्राष्ट्रिय मानव अधिकारको धज्जी उडाएको भन्दै उक्त घटना नश्लीय मानसिकताको नमूना भएको बताए । शान्तिपूर्ण प्रदर्शनमा प्रहरीले टाउका र छातीमा निसाना बनाएको बताउँदै उनले भने ‘जनताको टाउका र छातीमा गोली ठोक्ने प्रहरी कसरी जनताको सेवक हुनसक्छ, घटनाको दोषीलाई कठघरामा उभ्याउने आँट सरकारले देखाउनुपर्छ ।’
कार्यक्रममा नेपाल पत्रकार महासंघ सप्तरीका पूर्व अध्यक्ष धीरेन्द्र प्रसाद साह, प्रेस युनियनका केन्द्रीय सदस्य अवधेश कुमार झालगायतले विचार व्यक्त गरे । महासंघका कार्यवाहक अध्यक्ष श्रवण कुमार देव तथा सञ्चालन सुधा देवले गरिन् । कार्यक्रममा जिल्लाका सुरक्षा प्रमुखहरुको समेत उपस्थिति थियो ।
कार्यक्रममा प्रमुख जिल्ला अधिकारी कृष्ण वहादुर कटवालले मलेठ घटनालाई दुर्भाग्यपूर्ण भन्दै सुरक्षा कमजोरी देखिएको बताउँदै आगामी दिनमा आफूहरु यस्ता घटना हुन नदिन गम्भीर रहेको बताए । आफूले मलेठ घटनामा मारिएका परिवारजनसँग प्रत्यक्ष भेटेर आएको चर्चा गर्दै आफूबाट हुनसक्ने सहयोग गर्न प्रतिवद्ध रहेको उनले बताए । कार्यक्रममा उनले भने ‘हामी सबै नेपाली हौं भने भावनालाई सबैले बुझिदिनुपर्छ, विखण्डनको कुराले देश कमजोर हुनेतर्फ सबै सचेत हुनुपर्छ ।’
(मिडियो हेर्नुहोस्)

