
﻿राजविराज, २७ बैशाख । सप्तरीका जागरणका सम्पादक वैद्यनाथ यादवसहित नेपालका १५ जना पत्रकारको टोली आइतवार एकसाताकालागि भारत भ्रमणमा जाने भएका छन् ।
भारत सरकारको सहयोगमा यादवसहित नेपालको विभिन्न जिल्लाका पत्रकारहरु भारत भ्रमण्कालागि आइतवार विहान दिल्लीतर्फ प्रस्थान गर्ने भएका हुन् । भारतीय दुतावास प्रेस, सूचना एवं संस्कृति विभागका अनुसार दुई देशबीचको सम्बन्ध अझ सुदृढ गर्न तथा सञ्चार माध्यममा समयसापेक्ष हुने नयाँ प्रविधिबारे अध्ययन अवलोकन गर्नुका साथै राजनीतिक भेटघाट गर्ने कार्य रहेको छ ।
टोलीले भारतका रक्षामन्त्री अरुण जेटली, गृहमन्त्री राजनाथ सिंह, सञ्चारमन्त्री, प्रधानमन्त्रीका सुरक्षा सल्लाहकार अजित डोभाल, विदेश सचिव एस. जयशंकर, विदेशमन्त्री सुष्मा स्वराजलगायतकासँग भेटघाट गर्ने कार्यक्रम रहेको छ । टोलीले नयाँ दिल्लीस्थित भारतीय सरकारी सञ्चारमाध्यमको अवलोकनका साथै निजी क्षेत्रका आजतक, इण्डिया टि.भी., जी मिडियाका सम्पादकहरुसँग भेटघाट गर्ने कार्यक्रम रहेको छ ।
पत्रकारहरुको टोली भारतको गुजरात, गोवा, सिमला र बेंगलौरसमेतको भ्रमण गर्ने कार्यक्रम रहेको छ । टोलीमा पत्रकारहरु आतिश कुमार मिश्र, छविलाल वाग्ले, जगदीश प्रसाद भट्टराई, कमलेश मण्डल, राजु चौधरी, रोशन श्रेष्ठ, संजिव विक्रम साह, सन्तोष कुमार पटेल, शेखर अधिकारी, उषादेवी पन्त, मदन चौधरी, स्वेता सिन्हा र जनकराज सापकोटा रहेका छन् ।
पत्रकार यादव विगत १८ वर्षदेखि सप्तरीलाई कार्यक्षेत्र बनाएर पत्रकारिता गर्दैआएका छन् । हाल यादव एभिन्यूज टेलिभिजनका सगरमाथा अञ्चल व्यूरो प्रमुख, एफएम उज्यालो नेशनल नेटवर्कका सम्वाददाता र सप्तरी जागरण अनलाइनका सम्पादक हुन् । पछिल्लो समय यादव संघीय प्रेस फोरम नेपालका केन्द्रीय सदस्य तथा नेपाल पत्रकार महासंघका प्रदेश पार्षद समेतमा निर्वाचित भएका छन् ।