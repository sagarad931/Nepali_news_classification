
﻿राजविराज, १४ चैत । स्वतन्त्र मधेश गठबन्धन जिल्ला समिति सप्तरीले शान्ति सुरक्षाको माग गर्दै प्रमुख जिल्ला अधिकारीलाई ज्ञापनपत्र पठाएको छ ।
गठबन्धनका जिल्ला संयोजक राजनारायण यादवले सोमवार पत्रकार सम्मेलन गरी उक्त विषयमा जानकारी दिएका हुन् । शान्तिपूर्ण एवम् अहिंसक आन्दोलनका क्रममा आमसभा, कोणसभा, र्याली, छलफल तथा अन्तरक्रिया कार्यक्रम मार्फत मधेशी जनतालाई इतिहासबारे जानकारी गराउने क्रममा गठबन्धनका संयोजक डा. सीके राउतसहितका अभियन्ताहरुलाई गैरकानूनी रुपमा हिरासतमा राखिएको उनले बताए ।
गौतम वुद्ध, महात्मा गाँधी र नेल्सन मण्डेलाको विचारधारालाई आत्मसात गर्दै मधेशमा मधेशी जनतालाई सुसूचित गर्ने क्रममा धरपकड गरी मुद्दा चलाएर संविधानको मौलिक हक, अधिकार, मानव अधिकार तथा लोकतान्त्रिक गणतन्त्र नेपाल समेतको प्रतिष्ठामाथि खेलवाड भएको ज्ञापनपत्रमा उल्लेख छ । नेपाल सरकारद्वारा अपनाईएका असंवैधानिक र गैरलोकतान्त्रिक क्रियाकलाप विरुद्ध स्वतन्त्र मधेश गठबन्धनद्वारा गरिने शान्तिपूर्ण विरोधका कार्यक्रमहरुमा सुरक्षाको व्यवस्था मिलाईदिन गठबन्धनले आग्रह गरेको छ ।