
﻿राजविराज, ५ चैत । स्थानीय तहको संरचना अव्यवहारिक एवम् त्रुटीपूर्ण रहेको भन्दै सप्तरीको गाउँगाउँमा विरोध कार्यक्रम थालिएको छ ।
मल्हनियाँ–२ स्थित सरस्वती हटियामा शनिवार सर्वदलीय विरोधसभाको आयोजना गरिएको हो । विहुल नदी पश्चिमका गाउँ विकास समितिहरुलाई जोडेर छुट्टै गाउँपालिका बनाउनुपर्ने माग राख्दै मल्हनिया, रामनगर कोदरकट्टी, रौतहट, मौवाहा र बेल्हीका वासिन्दाहरुले हालको संरचनाप्रति विरोध जनाएका छन् ।
आफूहरुलाई बोदेवर्साइन नगरपालिकामा कुनै हिसाबले उपयुक्त नरहेको भन्दै पाँच गाविसलाई मिलाएर छुट्टै गाउँपालिकाको माग गरेका छन् । नेपाली कांग्रेसका गाउँ समिति सभापति ईनरदेव यादवको अध्यक्षता, संघीय समाजवादी फोरम नेपालका युवा नेता दयानन्द गोइतको प्रमुख आतिथ्य तथा नेकपा माओवादी केन्द्र छत्रनारायण यादवको विशिष्ठ आतिथ्यमा विरोधसभाको आयोजना गरिएको थियो । विरोधसभा प्रत्येक गाविसमा आयोजना गरिने गोइतले जानकारी दिएका छन् ।
यसैगरी सप्तरीको सुरुङ्गा नगरपालिकामा आफूहरु बस्न उपयुक्त नहुने भन्दै पटेर्वा र टिकुलियाका वासिन्दाले संयुक्त रुपमा उच्च मावि टिकुलियाको प्राङ्गणमा सभा आयोजना गरिएको पटेर्वा गाविसका पूर्व अध्यक्ष नथुनी यादवले जानकारी दिएका छन् । सुरुङ्गा नगरपालिका भन्दा बरु आफूहरु बिहुल पश्चिमका गाविसहरुमै पटेर्वा र टिकुलियालाई राख्नुपर्ने आफूहरुको माग रहेको संघीय समाजवादी फोरम नेपालका सिकिलाल यादे जानकारी दिएका छन् ।