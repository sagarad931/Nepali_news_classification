
﻿राजविराज, २४ जेठ । सप्तरीको भारदह स्थित कंकालिनी भगवती मन्दिरको संरक्षण सम्वद्र्धन एवम् विकास कार्यमा व्यापक परिवर्तन देखिएको छ ।
मन्दिर विकास समितिमा २०७३ साल जेठ२७ देखि आएको नयाँ कार्यसमितिले मन्दिरको संरक्षण सम्वद्र्धनका साथै भौतिक पुर्वाधारतर्फ सुधारको व्यापक परिवर्तन देखिएको हो । कार्यसमितिका अध्यक्ष इञ्जिनियर श्याम सुन्दर मण्डलका अनुसार एक वर्ष नबित्दै १ करोड भन्दा अधिक रकमको निर्माण कार्य सम्पन्न हुन लागेको छ ।
आर्थिक वर्ष ०७२÷७३ मा पर्यटन कार्यालय जनकपुरबाट ६.५ लाखको सुन्दर कम्पाउण्ड वाल निर्माण, जिविस सप्तरीबाट ६ लाख लागतमा कम्पाउण्ड वाल र गाडी पार्किङ्ग स्थल निर्माण, जल उत्पन्न तथा प्रकोप नियन्त्रण कार्यालय लहानबाट ११.५० लाख रकमबाट रिटेनिङ्ग वाल र गेट निर्माण तथा माटो फिलिंग समेत गरी २४ लाख रुपैयाँको काम भएको छ ।
आ.व. २०७३÷०७४ सांसद अशोक कुमार मण्डलको संसदीय कोषबाट प्राप्त रकमबाट १२.२ लाखमा मुल प्रवेशद्वार तथा कम्पाउण्ड वाल निर्माण, सडक विभागबाट करिव ६० लाखको लागतमा आरसीसी रटेनिङ्ग वाल, गेबियन तथा माटोको कार्य, जिविस पर्यावरन ईकाईबाट प्राप्त रकमबाट २.४ लाखमा पोखरीको डिल निर्माण, मन्दिरको आन्तरिक कोषबाट करिव १९ लाख बराबरको गाडी पार्किङ्ग, मिठाई पसल अगाडि जमीन, टिकट काउण्टर, जुता चप्पल स्टैण्ड, सेकुरिटी पोष्ट हाउस, रेलिङ्ग निर्माण कार्य समितिले गराउन सफल भएको अध्यक्ष मण्डलले जानकारी दिएका छन् ।
यसैगरी आगामी आ.व. ०७४÷७५ कालागि नागरिक उड्य्यन तथा पर्यटन मन्त्री जितेन्द्र देवको विशेष सहयोगमा स्वयम्बर मञ्च, विवाह घर तथा कार्यालय भवन निर्माणकालागि पर्यटन कार्यालय अन्तर्गत ३० लाख बिनियोजन गरिएको उनले बताए । मन्दिरको संरक्षण सम्वद्र्धनका साथै आकर्षक एवम् सुविधा सम्पन्न बनाउन सहयोग गर्ने सबैपक्षलाई अध्यक्ष मण्डलले धन्यवाद दिँदै थप सहयोगको अपेक्षा गरेका छन् ।