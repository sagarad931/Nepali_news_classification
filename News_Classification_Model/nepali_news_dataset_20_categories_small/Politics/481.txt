
﻿राजविराज, ११ असार । सप्तरीको कोइलाडी स्थित आधारभुत विद्यालयलाई आइतवार एक समारोहका बीच जिल्लाकै छैठौं पूर्ण विद्यालय भर्ना घोषणा गरिएको छ ।
‘शिक्षा पाउनु सम्पुर्ण बालबालिकाको नैर्सिक अधिकार हो’ भने नाराका साथ सप्तरीको तिलाठी कोइलाडी गाउँपालिका–३ स्थित राजेन्द्र देवकी आधारभुत विद्यालयमा आयोजित पूर्ण विद्यालय भर्ना अभियानमा कार्यक्रममा बोल्दै कार्यक्रमका प्रमुख अतिथि स्थानिय विकास अधिकारी सुदेव कुमार पोखरेलले देशमै गणतन्त्रको विगुल फुक्ने रामराजा प्रसाद सिंह र संघीयता तथा मधेशी जनतामाथिको विभेद विरुद्ध आजिवन संघर्ष गर्ने व्यक्तित्वको गाउँमा पूर्ण विद्यालय भर्ना घोषणा गर्न पाउँदा खुशी लागेको बताए । देशमै स्नातकबाट चुनाव लडेर जितेका नेता रामराजाको गाउँमा यति बेला पनि कुनै पनि बालबालिका विद्यालय बाहिर रहन नदिन कोइलाडीवासीलाई सजग हुन उनले आग्रह गरे । सोही अवसरमा मधेशी जनताले अघि सारेका जायज मागहरु सम्वोधन हुनुपर्नेमा जोड दिँदै आफु सप्तरीवासी भएका कारण जिल्लालाई समृद्ध भएको हेर्न चाहेको स्थानीय विकास अधिकारी पोखरेलले बताए ।
कार्यक्रममा जिल्ला शिक्षा कार्यालयका विद्यालय निरीक्षक दिप कुमार यादवले ५ बर्षदेखि १२ बर्ष उमेर समुहका सवै विद्यार्थी भर्ना भईसकेको र अब कुनै बिद्यार्थी बिद्यालय बाहिर नरहेको घोषणा गरे । शिक्षक महासंघका अध्यक्ष फुलेश्वर मण्डलले राज्यको उदासिनता र सरकारी स्कुलमा पढाउने शिक्षकहरुको ढिला सुस्तीका कारण पनि विद्यार्थीहरु गुणस्तरीय शिक्षा पाउन नसकेको बताए । विद्यालयमा भर्ना गरेर मात्र अभिभावकको दायित्व पुरा नहुने भन्दै घरायसी काममा नलगाई समयमा विद्यालय पठाउनेदेखि लिएर उचित रेखदेख तथा खानपानमा ध्यान दिनुपर्नेमा जोड दिए ।
कार्यक्रममा सेभ द सप्तरीका अध्यक्ष ध्रुव देवले विद्यालयमा पढ्ने उमेरका बालबालिकालाई काममा नलगाई नियमित विद्यालय पठाउन आग्रह गरे । संस्थाले समुदायको जिवनस्तरमा सुधार ल्याउन तथा बालबालिका र विद्यालयलाई भविष्यमा समेत सहयोग गर्ने उनले प्रतिवद्धता व्यक्त गरे ।
५ बर्षदेखि १२ वर्ष उमेर पुगेका र विद्यालय बाहिर रहेका ८ जना छात्रा र ६ जना छात्र गरि १४ जना छात्र–छात्रालाई बिद्यालयमा भर्ना गरि कोलाडीस्थित आधारभुत विद्यालयलाई पुर्ण बिद्यालय भर्ना घोषणा गरिएको सेभ द सप्तरीका कार्यक्रम संयोजक गोपाल प्रसाद चौधरीले जानकारी दिएका छन् ।
सेभ द सप्तरी र सेभ द चिल्ड्रेनको सहयोग एवम् जिल्ला शिक्षा कार्यालयको समन्वय तथा वडा समितिको कार्यालय साबिक कोलाडी हाल तिलाठी कोइलाठी गाउँपालिकाले आयोजना गरेको सत प्रतिशत पूर्ण विद्यालय भर्ना अभियान कार्यक्रममा स्थानिय समाजसेवी गुड्डु सिंह, गाउँ बालसंरक्षण समितिका सदस्य किसुनदेव मण्डल , बुद्धिजिवी मुनिलाल मुखिया, विद्यालयका प्रधानाध्यापक दिपेन्द्र झा, जिल्ला शिक्षा कार्यालयका विद्यालय निरीक्षक दिप कुमार यादव, गाउँपालिकाका कार्यकारी अधिकृत राजकुमार झाललगायतले मन्तव्य व्यक्त गरे ।
वडा सचिव राम प्रसाद सिंहको अध्यक्षतामा आयोजित कार्यक्रममा सेभ द सप्तरीका कार्यक्रम अधिकृत घुरन यादवले कार्यक्रम सञ्चालन गरे । सोही अवसरमा विद्यालयमा अध्ययनरत बालबालिकाहरुले गीत तथा नृत्य प्रस्तुत गरेका छन् । 