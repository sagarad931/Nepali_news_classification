
﻿राजविराज । स्थानीय तहको संरचना अव्यवहारिक एवम् त्रुटीपूर्ण रहेको भन्दै सप्तरीको बेल्ही र रौतहटमा मङ्गलवार सर्वपक्षीय विरोध कार्यक्रम गरिएको छ ।
नेपाली कांग्रेस बेल्हीका अध्यक्ष रामकृष्ण झाको अध्यक्षता तथा संघीय समाजवादी फोरम नेपालका युवा नेता दयानन्द गोइतको प्रमुख आतिथ्यमा कार्यक्रम आयोजना गरिएको हो । विहुल नदी पश्चिमका गाउँ विकास समितिहरुलाई जोडेर छुट्टै गाउँपालिका बनाउनुपर्ने माग राख्दै मल्हनिया, रामनगर कोदरकट्टी, रौतहट, मौवाहा, बेल्ही, पटेर्वा र टिकुलियाका वासिन्दाहरुले बोदेवर्साइनमा आफूहरु नबस्ने अडानकासाथ विरोधमा उत्रेका छन् ।
यसैगरी जिल्लाको रौतहट गाविसमा समेत नेपाली कांग्रेसका गाउँ समितिका अध्यक्ष गुदर चौधरीको अध्यक्षता तथा फोरम नेपालका दयानन्द गोइतको प्रमुख आतिथ्यमा कार्यक्रम आयोजना गरिएको थियो । आफूहरुको मागलाई सम्वोधन नगरेसम्म आन्दोलन जारी राख्ने स्थानीयवासिन्दाहरुको भनाइ छ ।