
﻿राजविराज, ५ चैत । सप्तरीको मलेठ घटनामा प्रहरीको गोली लागेर घाइते भएकाहरुलाई संयुक्त लोकतान्त्रिक मधेशी मोर्चाका नेताहरुले शनिवार भेंटघाट गर्दै आर्थिक सहयोग गरेका छन् ।
मोर्चाका नेताहरुले आन्दोलनका घाइतेहरुलाई भेटेर स्वास्थ्य अवस्थाबारे जानकारी लिँदै जनही ११ हजार रुपैयाँका दरले सहयोग रकम उपलब्ध गराएका छन् ।
सद्भावना पार्टीका केन्द्रीय वरिष्ठ उपाध्यक्ष मृगेन्द्र कुमार सिंह यादव, तराई मधेश लोकतान्त्रिक पार्टीका सह–महामन्त्री जयप्रकाश ठाकुर, संघीय समाजवादी फोरम नेपालका राजनीतिक समितिका सदस्य शैलेन्द्र प्रसाद साह, राष्ट्रिय मधेश समाजवादी पार्टीका केन्द्रीय सचिव गजेन्द्र कुमार मण्डल, सद्भावना पार्टीका केन्द्रीय सदस्य दिपेन्द्र प्रसाद चौधरी, दिनेश कुमार यादव, संयुक्त लोकतान्त्रिक मधेशी मोर्चाका जिल्ला संयोजक दिनेश कुमार यादव, मोर्चाका निवर्तमान संयोजक अमरनाथ मण्डल, सद्भावना पार्टीका क्षेत्रीय अध्यक्ष लक्ष्मण यादव, तमलोपाका जागेश्वर रायलगायतका नेताहरुको संयुक्त टोलीले घाइतेहरुसँग भेटघाट गरेका छन् ।
