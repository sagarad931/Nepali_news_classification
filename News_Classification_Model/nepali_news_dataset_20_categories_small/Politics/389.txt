
﻿राजविराज, ३० वैशाख । समता फाउण्डेसनद्वारा राजविराजमा पानी र सामुदायिक वन पहुँचमा दलितका नीतिगत सवाल र पानीमा दलितको पहुँचमा नीतिगत सवाल विषयक अन्तरक्रिया कार्यक्रम शनिवार आयोजना गरियो ।
कार्यक्रममा कार्यपत्र प्रस्तुत गर्दै दलित एलायन्स फर नेचुरल रिसोर्सेजका अध्यक्ष सुनिल कुमार परियारले वन ऐन, नियमावली लगायत वन सम्वन्धी कानूनी संयन्त्रहरु दलित समावेशीकरणको सन्दर्भमा मौन रहेको तथा सामुदायिक वन विकास कार्यक्रम मार्गदर्शन २०६५ समग्र सिमान्तकृत समूहकालागि बढी समावेशी देखिए तापनि दलितहरुको पक्षमा विशेष व्यवस्था गर्न नसकेको तथ्य प्रस्तुत गरे । सामुदायिक वनको नीति तथा कानूनी प्रावधान हुँदाहुँदै पनि दलितहरुले फाइदा लिन नसक्नुमा सचेतनाको कमी नीति र व्यवहार बीच रहेको टड्कारो अन्तरलाई मुख्य कारण मानिएको उनले बताए ।
दलितहरुको वनमाथिको निर्भरता तीब्र भए पनि उनीहरुको आधारभूत पहुँच कायम हुन नसक्दा जिविकोपार्जनमा नकारात्मक असर परिरहेको अध्ययन प्रस्तुत गरे । अध्यक्ष परियारका अनुसार सामुदायिक वनमा दलित समावेशीकरणबारे केही राम्रा अभ्यास र धेरै खराब अभ्यासहरुलाई औंल्याईएको छ ।
कार्यक्रममा मधेशी दलित विकास महासंघका अध्यक्ष विशेश्वर रजक, राष्ट्रिय जनता पार्टी नेपाल सप्तरी अध्यक्ष मण्डलका सदस्य सतिश कुमार सिंह, हरेराम यादव, जिवछ यादव, नेपाल पत्रकार महासंघ सप्तरीका उपाध्यक्ष श्यामसुन्दर यादव, पत्रकार राजु विश्वकर्मा, सगरमाथा अपाङ्ग समाजका अध्यक्ष बलदेव कुमार मण्डल, क्रेस नेपालका उपेन्द्र साह, खानेपानी संस्थानका प्रकाशचन्द गुप्ता, नयाँ शक्ति पार्टीका जिल्ला अध्यक्ष छेदी रजक, कासिन्दर खङ्ग, शिवशंकर पण्डितलगायतले सामुदायिक वन र पानीमा दलितको पहुँचबारे चर्चा गरे ।