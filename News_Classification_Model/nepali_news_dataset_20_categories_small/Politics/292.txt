
﻿अजय भगत /हनुमाननगर, २२ चैत । कोशी टप्पु वन्य जन्तु आरक्षबाट आएको जङ्गली हात्तीको आक्रमणबाट सप्तरीको हनुमाननगर कङ्कालिनी नगरपालिकामा एक जनाको मृत्यु भएको छ भने ६ जना घाइते भएका छन् ।
मङ्गलवार विहान करिब दश बजेको समयमा बजारभित्र प्रवेश गरेको जङ्गली हात्तीको आक्रमणबाट साविकको हनुमाननगर–४का २८ वर्षिय रोशन झाको मृत्यु भएको हो । आक्रमणबाट गम्भीर घाइते भएका झाको वि.पी. कोइराला स्वास्थ्य विज्ञान प्रतिष्ठान धरानमा उपचारको क्रममा मृत्यु भएको धरानमा रहेका अनिलकुमार गुप्ताले जानकारी दिएका छन् । हात्तीले सुँडमा बोकी पछारेर फालेका कारण उनी गम्भीर घाइते भएका थिए । यसैगरी अर्का गम्भीर घाइते साफीलाई समेत टाउँको र शरिरको विभिन्न भागमा चोट लागेको छ ।
हात्तीको आक्रमणबाट सङ्गीत साह (बौना), कालीचरण दास, नविना खातुन, सञ्जय साफी, ईर्साद अली र बसन्त मण्डल घाइते भएका छन् । उनीहरुको समेत धरान स्थित विपी कोइराला स्वास्थ्य विज्ञान प्रतिष्ठान धरानमा उपचार भईरहेको छ ।
हात्ती आक्रमणका कारण बजारमा भागाभाग भएपछि बजार समेत बन्द गरिएको छ । हात्ती गोबरगाढा टापुतर्फ लागेको स्थानीय वासिन्दाले जानकारी दिएका छन् ।