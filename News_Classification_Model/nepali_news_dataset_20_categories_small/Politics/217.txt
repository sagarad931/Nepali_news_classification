
﻿राजविराज, २८ फागुन । सप्तरीमा प्रहरीले चलाएको गोली लागेर ज्यान गुमाएकाहरुको शवयात्रा पश्चात अन्तिम संस्कार आजै गरिने भएको छ ।
शुक्रवार मध्यराती मृतकहरुको शव जिल्लाको सदरमुकाम राजविराज ल्याईएको छ । शवलाई रातभरी गजेन्द्र चौकमा राखिएको छ । रातीदेखि नै चिसो हावासँगै पानी पर्ने क्रम नरोकिएका कारण शवयात्रा निकाल्नमा ढिलाई भएको संयुक्त लोकतान्त्रिक मधेशी मोर्चा सप्तरीका संयोजक दिनेश कुमार यादवले जानकारी दिएका छन् । जिल्लाको विभिन्न भाग परिक्रमा पश्चात सिरहाको लहान स्थित शहिद चौकसम्म लगिने कार्यक्रम रहेको छ । 
यता शवयात्रामा सहभागी हुन सदभावना पार्टीका अध्यक्ष राजेन्द्र महतो र नेपाल सद्भावना पार्टीका अध्यक्ष अनिल कुमार झा शुक्रवारै राती सप्तरी आईपुगेका छन् । यसैगरी संघीय गठबन्धन एवम् संयुक्त लोकतान्त्रिक मधेशी मोर्चाका संयोजक उपेन्द्र यादव, राष्ट्रिय मधेश समाजवादी पार्टीका अध्यक्ष शरत् सिंह भण्डारी, मधेशी जन अधिकार फोरम गणतान्त्रिकका अध्यक्ष राजकिशोर यादवलगायत केन्द्रीय नेताहरु शवयात्रामा सहभागी हुने तय भएको राष्ट्रिय मधेश समाजवादी पार्टीका केन्द्रीय सचिव गजेन्द्र कुमार मण्डलले जानकारी दिएका छन् ।
शवयात्रा पश्चात आजै अन्तिम संस्कारकालागि पाँचै जनाको परिवारजनलाई जिम्मा लगाईने मोर्चाका सप्तरी संयोजक यादवले जानकारी दिएका छन् ।
नेकपा एमालेको मेची महाकाली राष्ट्रिय अभियानका क्रममा विरोध प्रदर्शन गरिरहेका प्रदर्शनकारीहरुमाथि प्रहरीले अन्धाधुन्ध गोली चलाउँदा मलेठ गाविस वडा नम्वर– २ का २५ वर्षिय सञ्जन मेहता, मलेठ–४ का ५० वर्षिय पीताम्बर मण्डल र प्रसवनी–४ टेङ्गरी घर भएका ३५ वर्षिय सिनियर अहेव आनन्द कुमार साह, मलेठ–४ का विरेन्द्र महतो र जमुनी मधेपुरा गाविस वडा नम्वर–१ कौटवी गाउँ निवासी ५० वर्षिय ईनरदेव यादवको मृत्यु भएको थियो । 