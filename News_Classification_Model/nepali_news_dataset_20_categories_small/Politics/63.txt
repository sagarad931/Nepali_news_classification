
﻿राजविराज, ९ माघ । सप्तरी युथ नेपालले सरुवा भएर जान लागेको जिल्लाका सहायक प्रमुख जिल्ला अधिकारीको विदाई तथा नवआगन्तुक राजविराज नगरपालिकाका कार्यकारी अधिकृतको स्वागत गरेको छ ।
जिल्ला प्रशासन कर्याालयमा आईतबार कार्यक्रमको आयोजना गरी सप्तरी युथ नेपालले सरुवा भएर जान लागेका सहायक प्रमुख जिल्ला अधिकारी रामेश्वर अर्यालको विदाई तथा भर्खरै आएका राजविराज नगरपालिकाका कार्यकारी अधिकृत यादव सापकोटाको स्वागत गरेको हो । सहायक प्रमुख जिल्ला अधिकारी अर्याललाई कार्यक्रमका प्रमुख अतिथी प्रमुख जिल्ला अधिकारी बलदेव गौतम, स्थानिय विकास अधिकारी सुदेव पोखरेल र सप्तरी युथ नेपालका अध्यक्ष श्रवणकुमार देवले खादा ओढाएर प्रशंसा पत्र, मायाको चिनोसहित सम्मान गरेका छन् । सहायक प्रजिअ अर्यालले युवाहरुले प्रारम्भ गरेको ५० हप्ते सरसफाई अभियानलाई सफल पार्न खुल्ला ठाउँमा पिसाव फेर्ने व्यक्तिलाई समात्न लगाई उठबस गर्न लगाएका थिए ।
यसैगरी नगरपालिकाका कार्यकारी अधिकृत सापकोटालाई सप्तरी युथ नेपालका अध्यक्ष देवले अबिर लगाएर स्वागत गरे ।
कार्यक्रमलाई सम्बोधन गर्दै प्रमुख अतिथी प्रमुख जिल्ला अधिकारी गौतमले युवाहरुले सप्तरी जिल्लामा गरिरहेको कामको प्रशंसा गर्दै अन्य सामाजिक क्षेत्रमा पनि युवाहरुको सकृयता बढाउनुपर्नेमा जोड् दिए । गौतमसहित स्थानिय विकास अधिकारी पोखरेल, कार्यकारी अधिकृत सापकोटासहितकाले जिल्लामा कर्मचारी मिलन केन्द्र निष्कृय देखिएका कारण यसलाई सकृय बनाउनुपर्ने धारणा पनि व्यक्त गरे ।
सप्तरी युथ नेपालका अध्यक्ष देवको अध्यक्षतामा आयोजित कार्यक्रममा बोल्दै विदाई भएर जान लागेका सहायक प्रमुख जिल्ला अधिकारी अर्यालले सप्तरीमा पाएको माया कहिल्यै बिर्सन नसक्ने बताउँदै आफू जहाँ गएपनि सम्झिरहने बताए । सप्तरी युथ नेपालका सचिव आयुष श्रेष्ठले संचालन गरेको कार्यक्रममा सदस्य अनबर अलीले स्वागत मन्तव्य व्यक्त गरेका थिए ।