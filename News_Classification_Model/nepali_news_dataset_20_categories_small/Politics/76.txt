
﻿वीरगञ्ज, १५ माघ । विगतका वर्ष झंै यस वर्ष पनि अहमदिया संघले पर्साको प्रसौनी भाठ्ठा स्थित मसरुर पब्लिक आधारभुत विद्यालयमा बार्षिक जलसा सालाना कार्यक्रम भव्यताका साथ सम्पन्न भएको छ ।
‘सबैलाई प्रेम गर, कसैलाई घृणा नगर’भन्ने नारा सहित अन्तर्राष्ट्रिय अहमदिया संघको चौथो बार्षिक जलसा सालाना एक विशेष कार्यक्रमका बिच आज प्रसौनी भाठ्ठामा सम्पन्न भएको छ । कार्यक्रममा प्रमुख अतिथि अहमदिया संघ भारतका मुनिर अहमद हाफिजाबादी साहबले सबै धर्मसँग आबद्ध व्यक्तित्वहरु एक आपसमा बसेर श्रष्टालाई सम्झने उद्देश्यले प्रत्येक वर्ष जलसाको आयोजना गर्ने गरिएको बताए ।
पञ्जाब भारतबाट हजरत मिर्जा गुलाम अहमदले १ सय २४ वर्ष अघि ईस १८९१ मा कादियानबाट शुरु गरेको यस जलसा प्रत्येक वर्ष २ सय ९ वटा देशहरुमा गर्ने गरिएको चर्चा गर्दै प्रमुख अतिथि हाफीजाबादीले अहमदिया मुस्लिम जमात एक विसुद्ध धार्मिक तथा अध्यात्मिक जमात हो, यसको राजनीतिसँग कुनै सरोकार नभएको बताए । यस जमातको संघ संस्था विश्वको २ सय ९ वटा देशहरुमा स्थापित रहेको सहभागीहरुलाई जानकारी दिँदै उनले मानविय आचार संहिताको रक्षा गर्ने, राष्ट्रियता एकता अखण्डता एवं धािर्मक सहिष्णुताको बारेमा समेत चर्चा गरे ।
कार्यक्रममा भारतका मुहम्द ईसमाइल ताहिरले सबै धर्मगुरुहरु र पवित्र पुस्तकहरुको सम्मान गर्नु पर्नेमा जोड दिदै आफ्नो धार्मिक सोंचलाई परिवर्तन गरुन्, अर्काको धर्ममाथि हिलो छ्यापने काम नगरुन्, प्रेम र शान्तिको स्थापनार्थ सर्वश्रेष्ठ उपाय आप्नो धर्मको राम्रो कुरालाई अरु समक्ष प्रस्तुत गर्नु नै रहेकोमा जोड दिए ।
जलसामा नेपालका विभिन्न जिल्लाहरु झापा, सुनसरी, सप्तरी, सिरहा, पर्सा, काठमाडौं, तनहुँ, चितवन तथा धनगढी लगायत भारतका व्यक्तिहरुको समेत सहभागिता रहेको थियो ।
अहमदिया संघका राष्ट्रिय अध्यक्ष कमरुल होदा अन्सारीको सभापतित्वमा भएको कार्यक्रममा संघमा आबद्ध युनिसेफका प्रतिनिधि डा. अब्दुल आलिम, संघका राष्ट्रिय उपाध्यक्ष डा. मोहम्मद ईसमाईल, संघका बृद्धा अध्यक्ष पिरमहम्द अहमद, युवा अध्यक्ष सालिम अहमद, बारा, पर्साका मिसनरी इन्चार्ज मिर अब्दुर हफिज, सुनसरी इन्चार्ज समिन अहम्द, तनहुँ इन्चार्ज हासिम अहम्द, मसरुम पब्लिक आधारभुत विद्यालय प्रसौनीभाठाका प्रधानाध्यापक भुवन अहम्द लगायत स्थानियबासीहरुको उल्लेखनिय सहभागीता रहेको संघ पर्साका प्रवक्ता मोहन अहम्दले जानकारी दिएका छन् ।