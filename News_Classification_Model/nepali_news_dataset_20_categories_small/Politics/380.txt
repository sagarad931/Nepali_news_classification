
﻿बिरेन्द्र बजार, २७ वैशाख । २५६१ औं बुद्ध जयन्तीको अबसरमा सप्तरीको कृष्णा सोवरण गाउँपालिका–२ स्थित त्रिरत्न गुम्बामा बुधवार सामुहिक बुद्ध पूजाको आयोजना गरिएको छ ।
नेपाल तामाङ घेदुङ सप्तरीको आयोजनामा शान्तिनायक भगवान बुद्धको प्रतिमा राखी सामुहिक बुद्ध पूजा गरेको हो । त्रिरत्न गुम्बाका प्रमुख लामा कालुमान लामाले बुद्ध उपदेश त्रिरत्न पञ्चशिल र अष्टशिलको मन्तर उचारण गरी उपस्थित भक्तजनहरुलाई सामुहिक पूजा गराएका छन् ।
सामुहिक पूजा कार्यक्रममा नेपाल आदिवासी जनजाती महासंघ जिल्ला समवन्य परिषद सप्तरी अध्यक्ष बृजमान तामाङ, नेपाल तामाङ घेदुङका केन्द्रीय सदस्य भिम बहादुर घिसीङ्ग,ं पुर्व केन्द्रीय सदस्यद्वय मेख बहादुर बम्जन, खड्ग बहादुर योनजन तामाङ, नेपाल आदिबासी जनजाती महासंघ सप्तरीका सदस्य ईन्दिरा स्याङ्दन, नगर समवन्य परिषद राजविराजका अध्यक्ष देवनारायण चौधरीको उपस्थिति रहेको थियो ।
यसैगरी नेपाल तामाङ घेदुङ सप्तरीका अध्यक्ष सन्तमान गोले, सचिब सुर्यमान तामाङ, नेपाल तामाङ साँस्कृती घेदुङका अध्यक्ष टिक बहादुर लो, नेपाल तामाङ घेदुङ सितापुरका अध्यक्ष भक्त बहादुर लो, तेरहौताका अध्यक्ष अशोक योन्जन, कल्याणपुरका अध्यक्ष सुर्यमान गोले, दुर्गानन्द चौधरी लगायतका जिल्ला भरीका बौद्धधर्मलम्बीहरुको उपस्थिति रहेको थियो । कार्यक्रममा सम्पूर्ण प्राणी जगतको कल्याण तथा शान्तिको कामना गर्दै शान्तिको झण्डा समेत गाडिएको आयोजकले जनाएको छ ।
बुद्ध जयन्तिको अवसरमा सप्तरीको साङ्सालिङ गुम्बा फत्तेपुर, बुद्धविहार प्रसवनी, अग्निसार गुम्बा सितापुर लगायतका बौद्ध स्तुपहरुमा समेत विभिन्न कार्यक्रमहरुको आयोजना गरेको जनाईएको छ ।