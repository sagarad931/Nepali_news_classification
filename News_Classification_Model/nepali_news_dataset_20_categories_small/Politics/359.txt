
﻿राजविराज, १४ वैशाख । त्रिभुवन विश्व विद्यालयबाट हालै भौतिक शास्त्र (फिजिक्स) विषयमा विद्यावारिधी गरेका सह–प्राध्यापक डा. शिवनारायण यादवलाई विहीवार राजविराज विभिन्न शिक्षण संस्थाले सम्मान गरेको छ ।
सप्तरीको मलेकपुर–५ खुरहुरिया निवासी यादवलाई पाराडाइज कलेज र पिस जोन मोडेल सेकेण्ड्री स्कूलद्वारा सम्मान गरिएको हो । पाराडाइज कलेजमा आयोजित कार्यक्रममा डा. यादवलाई दोसल्ला ओढाएर सम्मान गरिएको छ ।
कलेजका वरिष्ठ संस्थापक सुबद्धि साहको सभापतित्वमा आयोजना गरिएको सम्मान कार्यक्रममा प्रिन्सिपल रामनारायण यादव, शेयर सदस्य, शिक्षक, कर्मचारीसमेतले शुभकामना मन्तव्य व्यक्त गरे । कार्यक्रम सञ्चालन सहायक प्रिन्सिपल डिल्लीराज खतिवडाले गरे ।
यसैगरी पिस जोन मोडेल सेकेण्ड्रीमा राजकुमार यादवको अध्यक्षतामा आयोजित सम्मान कार्यक्रममा कलेजका उमेश कुमार यादव, डिल्लीराज खतिवडालगायतले बधाईसहित शुभकामना मन्तव्य व्यक्त गरे ।
डा. यादवले राजविराज स्थित महेन्द्र विन्देश्वरी बहुमुखि क्याम्पसबाट प्राध्यापन पेशा प्रारम्भ गरेका थिए । त्रिभुवन विश्व विद्यालयको रनिङ्ग बोर्डमा समेत रहीसकेका उनी इमान्दार एवम् फिजिक्स विषयका चर्चित प्राध्यापकको रुपमा परिचित छन् । उनले सप्तरी जिल्लाको गुणस्तरीय शैक्षिक उन्नयनमा उल्लेखनीय योगदान पुर्याउँदैआएका छन् ।