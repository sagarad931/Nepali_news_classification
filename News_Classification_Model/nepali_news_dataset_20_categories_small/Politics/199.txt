
﻿वीरगञ्ज, २१ फागुन । नेकपा एमालेद्वारा मेची महाकाली अभियानको तयारीकालागि पर्सा जिल्लाको मिलनचोकमा शनिवार हुने भनिएको कार्यक्रम मधेशी मोर्चाको व्यापक विरोध पछि रोकिएको छ ।
पर्सा जिल्लाको मिलनचोकमा एमाले सांसद बिचारी यादवसँगै अन्य सांसद र नेताहरूको कार्यक्रम तय थियो । यद्यपी मधेशी मोर्चाका कार्यकर्ताहरूले बिहानैदेखि मिलनचोक आफ्नो कब्जामा लिएका थिए । बाटोमा टायर बालेर एमाले विरूद्ध चर्कोनाराबाजी गरे पछि एमालेका सांसदहरू कार्यक्रममा उपस्थित भएनन् ।
मोर्चाका नेता एवंम संघीय समाजवादी फोरम नेपाल पर्साको अध्यक्ष प्रदिप यादवले एमालेको कुनै कार्यक्रम पर्सा जिल्लामा हुन नदिने स्पष्ट गरेका छन् । मेची महाकाली अभियानसँग सम्बन्धित कुनै कार्यक्रम नहुने मोर्चाको रणनीति रहेको उनले जानकारी दिएका छन् ।