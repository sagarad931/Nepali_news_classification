
﻿काठमाण्डौ, १८ वैशाख । संघीय समाजवादी फोरम नेपालले प्रधान न्यायाधीश सुशीला कार्कीमाथिको महाअभियोग फिर्ता लिन माग गरेको छ ।
पार्टीका अध्यक्ष उपेन्द्र यादवले सोमवार एक प्रेस विज्ञप्ति जारी गर्दै कार्कीमाथिको महाअभियोग फिर्ता लिन माग गरेका हुन् । फोरम अध्यक्ष यादवले महाअभियोगको प्रस्ताव संवैधानिक सर्वोच्चता र विधिको शासनमाथि सुनियोजित हमला र न्यायपालिकामाथि नियन्त्रण र सर्वोच्चको न्यायिक स्वतन्त्रतामाथिको ठाडो हस्तक्षेप गरेको ठहर गरेका छन् । महाअभियोग व्यक्तिगत र दलगत स्वार्थ सिद्ध गर्न राजकीय सत्ता र शक्तिको दुरुपयोग गरी न्यायापालिकामाथि नियन्त्रणको प्रयास भएको टिप्पणी अध्यक्ष यादवले प्रेस विज्ञप्तिमार्फत गरेका छन् ।
प्रधानन्यायाधीश कार्कीमाथि सरकारमा साझेदार माओवादी र कांग्रेसका सांसदहरुद्वारा आइतवार महाअभियोग दर्ता गराईएको हो । मीनबहादुर विश्वकर्मा प्रस्तावक र माओवादी प्रमुख सचेतक टेकबहादुर बस्नेत समर्थक रहेको उक्त महाअभियोग प्रस्तावमा २५९ जना सांसदले हस्ताक्षर गरेका छन् ।
प्रधानन्यायाधीश सुशीला कार्कीमाथि कार्यकारी अधिकारमाथि हस्तक्षेप गरेको, आइजिपी प्रकरणमा पहिलोलाई दोस्रो र दोस्रो हुनेलाई पहिलो बनाई कामसु तोडमोड गरेर फैसला गरेको, न्यायालयको स्वतन्त्रतामा हस्तक्षेप गर्दै सिमित न्यायाधीसलाई इजलासमा राखेको, कार्यविधि र कानूनको पालना नगरेको आरोप लगाईएको छ । न्यायालयको गरिमा र स्वच्छतामा आघात पुर्याएको, शक्ति पृथकिकरणको सिद्धान्तमा आँच पुर्याएको, सर्वोच्च अदालतभित्र गुटबन्दी गरेको, न्याय सम्पादन स्वतन्त्रतापूर्वक नगरेको र खराब आचरण गरेको कार्कीमाथि अभियोग लगाईएको छ ।