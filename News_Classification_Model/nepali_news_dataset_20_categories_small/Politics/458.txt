
﻿राजविराज, २७ जेठ । वर्षौंदेखिको टाउँको दुखाईको विषय बनेको राजविराज नगरपालिका हटियाको अतिक्रमण युवाहरुले हटाउन सफल भएको छ ।
५० हप्ते सरसफाई अभियान अन्तर्गत सप्तरी युथ नेपालका युवाहरुले शनिवार सरसफाईसँगै हटियाको अतिक्रमण हटाउन सफल भएका हुन् । अभियानको ४० औं हप्तामा युवाहरुले हटियाको मनिहारा लाइनमा गरिएको अतिक्रमण हटाएका छन् । ट्रयाक्टर छिर्ने उक्त गल्लीमा चार–पाँच जना पैदल हिँडेपछि पनि समस्या भइरहेको थियो । 
युवाहरुले अतिक्रमण हटाउन स्थानीय व्यापारीहरुलाई यसअघि आग्रह गरे पनि उनीहरुले मानेका थिएनन् । युवाहरुले केही समय दिएर नहटाईए जेसिबी लगाएर हटाउने चेतावनी दिएपछि व्यापारीहरुले धमाधम आफैं अतिक्रमण हटाएका छन् । मनिहारा गल्लीबाट चारपाङ्ग्रे जुनसुकै सवारी साधन आवत–जावत हुने भएको छ ।
गल्ली खुलाउन स्थानीय केहि व्यापारीहरुले समेत सहयोग गरेका छन् भने राजविराज नगरपालिकाले जेसिबी र ट्याक्टर सहयोग गरेको थियो । यसअघि पटक–पटक राजविराज नगरपालिकासहित धेरै निकायले अतिक्रमण हटाउने प्रयास गरेपनि सफल हुन सकेको थिएन् ।
यसअघि ३९औं हप्ताको सरसफाईका क्रममा हटियाको किराना लाइनको अतिक्रमण हटाएर बाटो फराकिलो बनाईसकेका छन् ।