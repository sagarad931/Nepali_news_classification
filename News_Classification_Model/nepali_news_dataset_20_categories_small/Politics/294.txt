
﻿राजविराज, २२ चैत । कोशी टप्पु वन्य जन्तु आरक्षबाट आएको जङ्गली हात्तीको आक्रमणबाट सप्तरीमा मर्नेहरुको संख्या दुई पुगेको छ ।
जिल्लाको हनुमाननगर कङ्कालिनी नगरपालिकामा मङ्गलवार विहान करिब दश बजेको समयमा बजारभित्र प्रवेश गरेको जङ्गली हात्तीको आक्रमणबाट साविकको हनुमाननगर–४का २८ वर्षिय रोशन झा र सोही ठाउँका सञ्जय साफीको मृत्यु भएको हो । हात्तीको आक्रमणबाट गम्भीर घाइते भएका झाको धरान स्थित वि.पी. कोइराला स्वास्थ्य विज्ञान प्रतिष्ठान धरानमा उपचारको क्रममा मृत्यु भएको छ ।
हात्तीले सुँडले बजारेर फालेका कारण उनीहरु गम्भीर घाइते भएका थिए । यसैगरी अर्का गम्भीर घाइते साफीलाई समेत टाउँको र शरिरको विभिन्न भागमा चोट लागेको थियो ।
हात्तीको आक्रमणबाट सङ्गीत साह (बौना), कालीचरण दास, नविना खातुन, ईर्साद अली, बसन्त मण्डल लगायतका घाइते भएका छन् । उनीहरुको समेत धरान स्थित विपी कोइराला स्वास्थ्य विज्ञान प्रतिष्ठान धरानमा उपचार भईरहेको छ । हात्ती आक्रमणका कारण बजारमा भागाभाग भएपछि बजार समेत बन्द गरिएको थियो ।
हात्ती बजारमा प्रवेश गरे पनि प्रहरीले हात्ती धपाउन कुनै उपाय नअपनाएको स्थानीयवासिन्दाको आरोप छ । यसैगरी कोशी टप्पु वन्य जन्तु आरक्ष प्रशासनलाई जानकारी गराउँदा पनि चासो नदेखाएको उनीहरुको भनाई छ ।