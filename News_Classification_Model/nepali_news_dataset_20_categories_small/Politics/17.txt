
﻿बृजमान तामाङ/बिरेन्द्र बजार २४ पुस । सप्तरीको शम्भुनाथ नगरपालिका स्थित कठौनामा शनिवार आदिवासी जनजातीहरुको बृहत जिल्ला भेला सम्पन्न भएको छ ।
आदिवासी जनजाती महासंघ सप्तरीको आयोजनामा महासंघको सभा हलमा जिल्ला भेला सम्पन्न भएको हो । महासंघ सप्तरीको अधिवेशन, आगामी आन्दोलनका रणनीति, भावी कार्ययोजना तय गर्ने उदेश्यले भेला आयोजना गरेको आदिवासी जनजाती महासंघ सप्तरीले जनाएको छ ।
भेलाले चैत्र १९ र २० गते जिल्ला अधिवेशन गर्ने, जिविस, नगरपालिका, गाविससहितका सरकारी निकायबाट आदिवासी जनजातीहरुप्रति गर्ने विभेदपूर्ण व्यवहारको कडा प्रतिकार गर्ने लगायतको महत्वपूर्ण निर्णयहरु गरेको आदिवासी जनजाती महासंघ सप्तरीका उपाध्यक्ष कुमारमान श्रेष्ठले जानकारी दिए । नेपाल आदिवासी जनजाती महासंघ सप्तरीका अध्यक्ष यम बहादुर खपाङ्गी मगरको अध्यक्षता तथा आदिबासी जनजाती जिल्ला समवन्य समिति सप्तरीका उपाध्यक्ष रमेश चौधरीको प्रमुख आतिथ्यमा सम्पन्न जिल्ला भेलामा जनजाती महासंघसँग आवद्ध जातिय संगठन, पाँचवटै नगरपालिका र एकचालिस गाविसका अध्यक्ष, सचिव, एक महिला उपस्थित रहेको थियो ।
यसैगरी संबन्धन प्राप्त संगठनका अध्यक्ष, विभिन्न पार्टीमा सक्रिय आदिवासी जनजाती राजनीतिकर्मी, संचारकर्मी, आदिवासी जनजाती बुद्धिजिविहरुको समेत उपस्थिती रहेको थियो ।