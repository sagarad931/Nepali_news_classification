
﻿ राजविराज, १८ असार । कृष्ण दल गणको समन्वयमा सप्तरीको राजविराज स्थित केशो अनिरुद्धवती माध्यमिक विद्यालयमा आइतवारदेखि सय दिने जुनियर डिभिजन सेवा दल तालिम सञ्चालन भएको छ ।
जिल्लाको पहिलो चरणमा राजदेवी माविका ३६ जना र केअ माविका ३६ जना गरी ७२ जना छात्रछात्राहरुको सहभागिता रहेको छ । यसैगरी उच्च मावि बभनगामा कट्टी र रुद्रनारायण मावि गोरगामाका छात्रछात्राहरुलाइ समेत सेवा दल तालिम दिन लागिएको जनाईएको छ । ‘अनुशासन नै राष्ट्र सेवाको मूल जड हो’ भन्ने नाराका साथ सञ्चालित तालिमको उद्घाटन कृष्ण दल गणका गणपति डम्बर बोहराले उद्घाटन गरेका छन् । कक्षा ९ र १० मा अध्ययनरत विद्यालयतहका विद्यार्थीलाई अनुशासित बनाई स्वयम्सेवी दस्ता तयार गर्ने उद्देश्यले राष्ट्रिय सेवा दलको जुनियर डिभिजन तालिम सञ्चालन गरेको उनले जानकारी दिए ।
उनका अनुसार विद्यार्थीहरुलाई नेपाली सेनाको केन्द्र र जिल्लाबाट परिचालन भएका प्रशिक्षकले प्रशिक्षण दिनेछन् । विद्यालयको नियमित पठन–पाठनमा बाधा नपर्ने गरी दैनिक कम्तिमा दुई घन्टाको दरले सय दिन प्रशिक्षण दिईने उनले बताए । स्थान विशेषको रुपमा ७९ दिनसम्म क्याडेटलाई शारीरिक व्यायाम, मास पिटी, तेक्वान्दो, बक्सिङ, खाली हात ड्रिल, खुकुरी ड्रिल, सेरोमोनियल ड्रिल, सैनिक कला, फिल्ड क्राफ्ट, ब्याटल क्राफ्ट, कम्पास जीपीएसलगायतका साहसिक तालिम दिइने कार्यक्रममा गणपति बोहराले जानकारी दिए ।
उनका अनुसार तालिमका क्रममा भाषणकला, नेतृत्व विकास, व्यक्तित्व विकास, स्वप्रवद्र्धन, राष्ट्रिय एकता, ट्राफिक सचेतना, चेलीबेटी बेचबिखन तथा लागुपदार्थ दुव्र्यसन, सैनिक कला एवम् महिला तथा बालअधिकार संरक्षणसम्बन्धी तालिम दिईनेछ । तालिम उद्घाटनका अवसरमा सशस्त्र प्रहरी सिमा सुरक्षा कार्यालय राजविराजका प्रहरी उपरीक्षक रामाआधार यादव, जिल्ला प्रहरी कार्यालय सप्तरीका प्रहरी नायव उपरीक्षक यादव राज उप्रेती, जिल्ला स्थित सुरक्षा प्रमुखहरु, विद्यालयका प्रधानाध्यापकहरु समेतको उपस्थिति रहेको थियो ।

