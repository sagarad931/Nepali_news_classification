
﻿राजविराज,२३ चैत । नेपाल सदभावना पार्टीका संस्थापक अध्यक्ष एवम् मधेश आन्दोलका प्रणेता स्व. गजेन्द्र नारायण सिंहको ८९ जन्मजयन्तीको अवसरमा गजेन्द्र चौकमा सरसफाई गरिएको छ ।
राजविराज गजेन्द्र चौक स्थित शालिकमा सरसफाई तथा फूलमाला लगाई जन्मजयन्ती मनाएको हो । उक्त अवसरमा सदभावना पार्टीका महासचिव मनिष सुमनले रामनवमीका दिन जन्मिएका महापुरुष गजेन्द्रनारायण सिंहले शोषित उत्पीडित मधेशी जनताको मुक्तिकालागि आजिवन संघर्ष गरेको बताए । संघियता, पहिचान, नागरिताको समस्यालाई उठान गर्ने पहिलो नेता भएको बताउदै उनी आफैमा मधेशवाद भएको चर्चा गरे ।
पार्टीका केन्द्रीयहरु सदस्य भिमराज यादव, दिपेन्द्र चौधरी लगायतले स्व. सिंहको योगदानबारे चर्चा गरे । उक्त अवसरमा जिल्ला अध्यक्ष सुनिल कुमार झा, युवा नेता विनोद यादव, विद्यार्थी मञ्चका केन्द्रीय अध्यक्ष किशोर कुमार यादव, प्रेस मञ्चका केन्द्रीय सचिव चन्दनकुमार यादव, जिल्ला अध्यक्ष शम्भु यादव, मनोज दासलगायतको उपस्थिति रहेको थियो ।
स्व. सिहले वि.सं. २०४७ सालमा सदभावना परिषद हुदै नेपाल सदभावना पार्टीको गठन गरेका थिए । सदभावना पार्टीका संस्थापक अध्यक्ष सिंहको बि.स.१९९८ रामनवमीको दिन जन्म भएको थियो । मधेशमा पहिलो नेपाल सदभावना पार्टी गठन भएकोमा हाल सोही नामबाट पार्टीहरु खोलिएको छ ।