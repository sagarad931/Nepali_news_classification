
﻿राजबिराज, २३ चैत । मधेशी आन्दोलनका शहिदद्वय नागेश्वर यादव र खुशीलाल यादवको जन्मस्थान छपकीमा बुधवार स्मारक शिलान्यास गरिएको छ ।
गाविस जमुनीमधेपुरा–९ छपकी लक्ष्मीपुरमा एक कार्यक्रमका बीच उनीहरुको स्मारक शिलान्यास गरिएको हो । शहिदद्वयको स्मारकको शिलान्यास प्रमुख अतिथि सदभावना पार्टीका बरिष्ठ उपाध्यक्ष मृगेन्द्र सिंह यादवले गरेका छन् । रामनवमीको अवसर पारेर आयोजित शिलान्यास कार्यक्रममा पूर्व मन्त्री यादवले शहिदको सपना साकार गर्न एकतावद्ध भएर अगाडि बढ्नुपर्नेमा जोड दिए ।
कार्यक्रममा राष्ट्रिय मधेश समाजवादी पार्टीका केन्द्रीय सचिव गजेन्द्र कुमार मण्डलले मधेशको माग पुरा नभएसम्म आन्दोलन जारी रहने बताए । सदभावना पार्टीका केन्द्रीय सदस्य दिनेश यादवले मधेशी जनता अधिकारसम्पन्न नभएसम्म शहिदहरुको सपना साकार हुन नसक्ने बताए ।
उक्त अवसरमा सदभावना पार्टीका केन्द्रीय सदस्य सत्यनारायण यादव, भिमराज यादव, सदभावना पार्टीका जिल्ला अध्यक्ष सुनिल झा, संघीय समाजवादी फोरम नेपालका जिल्ला सदस्य केदार यादव, सदभावना पार्टीका राजेश्वर राय, जागेश्वर यादव, प्रेस मञ्चका केन्द्रीय सचिव चन्दनकुमार यादवलगायत शहिद परिवारका सदस्यहरुसमेतको उपस्थिति रहेको थियो ।