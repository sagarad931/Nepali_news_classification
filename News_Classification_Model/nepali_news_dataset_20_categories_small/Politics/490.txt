
﻿राजविराज, १६ असार । हलिया सम्वन्धि ऐन आएको करिव एक दशक वित्नै लाग्दा पनि हरुवाचरुवाहरुको समस्या ज्यूका त्यूँ रहेको एक कार्यक्रमका सहभागीहरुले गुनासो गरेका छन् ।
तपेश्वरी कल्याण संघ र मानव अधिकार तथा ग्रामिण युवा परिवर्तन (हुर्क) नेपालद्वारा शुक्रवार राजविराज स्थित केशो अनिरुद्धवती माध्यमिक विद्यालयमा आयोजित हरुवाचरुवा सम्वन्धि जिल्ला स्तरीय सरोकारवालाहरुसँग अन्तरक्रिया कार्यक्रमका सहभागीहरुले यस्तो गुनासो गरेका हुन् । पूर्वी र मध्य तराई अन्तर्गत पर्ने पर्सा, बारा, रौतहट, सर्लाही, महोत्तरी, धनुषा, सिरहा, सप्तरी र सुनसरी जिल्लाका गाउँवस्तीहरुमा बसोवास गर्ने करिब एक लाख परिवार पुस्तौंदेखि बँधुवा मजदुरको रुपमा काम गनुपर्ने बाध्यताबाट मुक्ति पाउन नसकेको सहभागीहरुले बताए ।
बँधुवा मजदुरको रुपमा काम गर्दैआएका हरुवाचरुवाहरुले परिश्रमको न्युनतम् ज्याला, ओत लाग्न झपडी हाल्न र कमाउने जग्गा माग गर्दैआएको उनीहरुले गुनासो गरे । काम गरे वापत उचित ज्याला, श्रमको सम्मान, बस्ने थातथलोको सुरक्षा, कमाई खाने माटोको व्यवस्थासहितको माग हरुवाचरुवाहरुले गर्दैआए पनि राज्यले माग सम्वोधन गर्न नसकेको उनीहरुले बताए ।
कार्यक्रम सहभागी हरुवाचरुवाहरुले अझैं पनि गाउँमा कथित उपल्लो जातका भनिने व्यक्तिहरुले आफुहरुमाथिको दमन शोषण कायमै राखेको बताए । जग्गा उपभोग गर्न नदिएको, बाटोघाटोको अभावलगायतका समस्याहरु झेल्नुपरेको दुःखेसो सुनाउँदै आफुहरुको अधिकारको सुनिश्चितता राज्यले गर्नुपर्नेमा जोड दिए ।
कार्यक्रमका प्रमुख अतिथि नेपाल पत्रकार महासंघ सप्तरीका अध्यक्ष जितेन्द्र खड्गाले सिनो वहिष्कार, छुवाछुत विरुद्ध तथा मन्दिर प्रवेश लगायत दलित आन्दोलनहरुबारे चर्चा गर्दै विस्तारै समाजमा व्यापक परिवर्तन आएको बताए । हरुवाचरुवाहरुको समस्या समाधान हुनुपर्नेमा जोड दिँदै उनले भने ‘दलित समुदायले दुःख झेलेर भए पनि आफ्ना सन्ततीलाई पढाउनु जरुरी छ, शिक्षामा पहुँच भए मात्र दलित समुदायमा उल्लेख्य परिवर्तन आउनेछ ।’ हरुवाचरुवा मात्र नभई दलित समुदायको हक अधिकार सुनिश्चितताकालागि कलम चलाउन सप्तरीका पत्रकारहरु प्रतिवद्ध रहेको प्रमुख अतिथि खड्गाले बताए ।
वरिष्ठ पत्रकार शिवहरि प्रसाद भट्टराई दलित समुदाय हालसम्म अरुकोलागि प्रयोग मात्र हुँदैआएकोले अब आफ्ना हक अधिकारकालागि सचेत हुनुपर्नेमा जोड दिए । भविष्यमा हुने चुनावमा दलित मतदाताहरु सचेत रहनुपर्नेमा जोड दिँदै उनले भने ‘कुनै पनि प्रलोभनमा नपरी आफ्ना हक हितमा काम गर्ने व्यक्तिलाई प्रतिनीधि चुन्नु जरुरी छ ।’
हरुवाचरुवा अधिकार मञ्चका केन्द्रीय अध्यक्ष दशन मण्डलले हरुवाचरुवाहरुको अधिकारकालागि सिंहदरवारसम्म पुगेर व्यापक संघर्ष गर्दा पनि राज्यले आफुहरुको माग सम्वोधन हुन नसकेको भनी गुनासो गरे । कार्यक्रममा हरुवाचरुवा कार्यक्रमका संयोजक प्रदिप कुमार जोशीले संस्थाले गरेका गतिविधिहरुबारे जानकारी दिए । नेपाल विश्व श्रम सङ्गठन(आइएलओ)को तथ्याङ्क अनुसार सप्तरी जिल्लामा १८ हजार ३ सय ६१ हरुवाचरुवाहरु रहेको तथ्याङ्क उनले प्रस्तुत गरे ।
आयोजक संस्थाका अध्यक्ष पार्थो सरकारको अध्यक्षतामा आयोजित कार्यक्रममा नापी कार्यालयका अधिकृत गणपती साह, तिलाठी कोइलाडी गाउँपालिका–४ का वडा सचिव राम प्रसाद सिंह, ठेलियाका सचिव नागेश्वर साह, धरमपुरका सचिव गणेश यादव, हरुवाचरुवा अधिकार मञ्च को. वर्साइनका अध्यक्ष सुनिता सरदार, हरुवाचरुवा अधिकार मञ्च कोइलाडीकी अध्यक्ष भुटनी देवी राम, सप्तरीका सचिव लागैन सदा, कार्यक्रमका सुपरभाइजर रिता वि.क. लगायतले हरुवाचरुवाको अधिकार सुनिश्चित हुनुपर्नेमा जोड दिए ।
सोही कार्यक्रममा डिहबार थान प्रवेश गर्ने क्रममा कुटिएका लिलाधर तत्माले आफुमाथि भएको कुटपीट घटनाबारे विस्तृत विवरण सुनाए । आफुमाथि कुटपीट गर्ने व्यक्तिहरुलाई कार्वाही गरी न्याय दिलाउनमा पहल गरिदिन उनले सरोकारवाला पक्षसँग आग्रह गरेका छन् ।
 