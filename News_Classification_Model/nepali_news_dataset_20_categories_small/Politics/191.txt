
﻿राजविराज, १८ फागुन । सप्तरीको गम्हरिया प्रवाहाका दृष्टिविहिन परिवारका चार जना बालिकाले निःशुल्क शिक्षा प्राप्त गर्ने अवसर पाएका छन् ।
सप्तरी युथ नेपालको पहलमा चार जना बालबालिकाको लालनपालन पनि निःशुल्क नै हुने भएको हो । सप्तरी युथ नेपालले पहल गरेर दृष्टिबिहीन परिवारका चार जना बालिकालाई काभ्रेको धुलिखेलस्थित हेल्प नेपाल नेटवर्कको बाल आश्रयस्थलमा राख्ने व्यवस्था मिलाइएको छ ।
दृष्टिबिहीन परिवारमध्ये शम्भु मण्डलकी ११ बर्षिया छोरी रञ्जना, १० बर्षीया छोरी सन्तोषी, शिवनारायण मण्डलकी १३ बर्षीया छोरी राधाकुमारी र लक्ष्मण मण्डलकी १० बर्षिया छोरी नितुकुमारीलाई उक्त बाल आश्रय स्थलमा राखेर निःशुल्क लालनपोषण र शिक्षा दिइने जनाईएको छ । उनीहरुलाई आश्रयस्थलतर्फ विदा गरिएको सप्तरी युथ नेपालका उपाध्यक्ष मोहन यादवले जानकारी दिएका छन् ।
दृष्टिबिहीन शम्भु मण्डल, महिला तथा बालबालिका कार्यालयकी प्रमुख चन्द्रकला श्रेष्ठ, बाल अधिकृत पुनम चौधरी, सप्तरी युथ नेपालका अध्यक्ष श्रवणकुमार देव, उपाध्यक्ष मोहन यादव, सचिव आयुष श्रेष्ठ, सञ्चारकर्मी सुधा देव, राजविराज नगरपालिकाकी कल्पना देवसहितकाले बालिकाहरुलाई विदाई गरेका छन् । महिला तथा बालबालिका कार्यालयबाट हुने प्रकृया मिलाएर उनीहरुलाई बाल आश्रयस्थलतर्फ पठाइएको छ ।
बीरगञ्जका युवा रमेश साहको अगुवाइमा र सप्तरी युथ नेपालको पहलमा ती बालिकालाई शिक्षा र लालनपालनको व्यवस्था मिलाइएको छ । यसअघि ती दृष्टिबिहीन परिवारलाई सप्तरी युथ नेपालले कम्बल र पाँच हजार रुपैयाँ सहयोग गरेको थियो । सप्तरी युथकै पहलमा विभिन्न संघ–संस्थाद्वारा राहत समेत प्रदान गरिएको थियो ।