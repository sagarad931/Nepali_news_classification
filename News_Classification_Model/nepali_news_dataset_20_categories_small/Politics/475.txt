
﻿राजविराज, ८ असार । असारको पहिलो साता वितिसक्दा पनि जिल्ला समन्वय समिति सप्तरी मार्फत जिल्लामा सञ्चालित अधिकांश योजनाहरु पूर्ण रुपमा सम्पन्न हुन सकेको छैन ।
प्रमुख जिल्ला अधिकारी कृष्ण वहादुर कटवालको नेतृत्वमा विहीवार गरेको अनुगमनबाट यस्तो तथ्य फेला परेको हो । जिल्लाको क्षेत्र नम्वर–५ र ६ मा जिल्ला समन्वय समिति सप्तरीबाट आर्थिक वर्ष २०७३÷०७४ मा सञ्चालित  निर्वाचन क्षेत्र पूर्वाधार विशेष कार्यक्रम अन्तर्गत सांसद तेजुलाल चौधरी र सुरेन्द्र प्रसाद यादवका योजनाहरु तथा सडक बोडका योजनाहरुको अनुगमन गरिएको छ । क्षेत्र नम्वर–५ अन्तर्गत शम्भुनाथ नगरपालिका–७ मा ६ सय ४५ मिटर ग्राभेलको कार्य रहेकोमा बस्तीको केही भागमा ग्राभेलसम्म नखसाईएका कारण हिलाम्मय भएको पाईएको अनुगमनका क्रममा पाईएको छ ।
बडहरी भगवतपुर विद्यालयको बौण्ड्रीको कार्यमा समेत फिनिसिङ्ग हुन बाँकी रहेको, शम्भुनाथ नगरपालिका–८ बैरियाहीको स्वागतद्वारको कार्य सन्तोषजनक रहे पनि माटो सम्याउने कार्य बाँकी रहेको तथा सातौन ट्रष्टको काम जारी अवस्थामा रहेको पाईएको छ । यसैगरी क्षेत्र नम्वर–५ मै विसनपुर स्थित सांसद लक्ष्मी कुमारी चौधरीको सहयोगमा दुर्गा मन्दिर निर्माण र खर्चुहिया सिस्वा सडकखण्डको स्तरोन्नती कार्य सम्पन्न भईसकेको छ । यद्यपी सडक स्तरोन्नती कार्यमा लेभलिङ्ग मिलाउनुपर्ने अनुगमन टोलीको ठहर छ ।
यस्तै क्षेत्र नम्वर ६ मा बोदेवर्साइन नगरपालिका–७ मा ३८ लाखको लागतमा ठेक्का प्रक्रियाबाट निर्माण भईरहेको धर्मशालाको काम अधुरै रहेको छ । बोदेवर्साइन–१ मा डिहबार थान एवम् बाउण्ड्री वाल निर्माणको कार्य अन्तिम चरणमा पुगेको छ । सोही क्षेत्रमा सडक बोर्डद्वारा सञ्चालित सडक योजनाहरुको काममा ढिलासुस्ती देखिएको छ । जिल्लाको क्षेत्र नम्वर–५ र ६ मा सञ्चालित योजनाहरु अन्तिम चरणमा पुगे पनि पूर्ण रुपमा कार्यसम्पन्न हुन बाँकी रहेको अनुगमन टोलीको ठहर छ ।  
जिल्ला समन्वय समिति सप्तरीका स्थानीय विकास अधिकारी सुदेव कुमार पोखरेलको विशेष सक्रियता जिल्लाका सम्पूर्ण योजनाहरुको अनुगमन कार्य थालिएको छ । विहीवारको अनुगमन टोलीमा जिल्ला प्राविधिक कार्यालयका प्रमुख डिई कृष्ण कुमार मिश्र, ई. ईन्द्र कुमार चौधरी, जिल्ला समन्वय समितिका कार्यक्रम अधिकृत सुभाष कुमार मण्डल, विभिन्न सञ्चारमाध्यममा कार्यरत पत्रकारहरु समेत सहभागी थिए । जिल्लामा सञ्चालित योजनाहरुमध्ये करिब ४० प्रतिशत काम पूर्ण रुपमा सम्पन्न भईसकेको तथा अधिकांश योजनाहरु अन्तिम चरणमा पुगेको कार्यक्रम अधिकृत मण्डलले दावी गरेका छन् । उपभोक्ता समिति तथा ठेकेदारहरुले अझैं ढिलासुस्ती गरे योजनाहरु अलपत्र रहने खतरा समेत रहेको उनले स्वीकार गरे ।
यता स्थानीय विकास अधिकारीले कुनै पनि योजनाको बिना अनुगमन निकासा नदिईने प्रतिवद्धता व्यक्त गरेका छन् । निकासाकालागि तोकिएको मापदण्ड अनुसार समयमै काम सम्पन्न गरिसक्नुपर्ने जानकारी दिँदै नेपाल सरकारको रकमको सदुपयोग होस् भन्ने उद्देश्यकासाथ अनुमगन कार्यलाई तिब्रता दिएको उनले बताए ।