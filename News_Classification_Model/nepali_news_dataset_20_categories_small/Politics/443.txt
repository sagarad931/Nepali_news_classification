
﻿राजविराज, २२ जेठ । स्थानीय तहको निर्वाचनलाई लक्षित गरी सप्तरी प्रहरीले सुरक्षा सतर्कता अपनाए पछि जिल्लाको बोदेवर्साइन नगरपालिकाबाट हतियारसहित एक जना पक्राउ परेका छन् ।
बोदे वर्साइन नगरपालिका वडा नम्वर–१४ नेगडा स्थित सार्वजनिक बाटोमा घुमफिर गरिरहेको अवस्थामा सोही नगरपालिका वडा नम्वर–१ घर भएका ३० वर्षिय पप्पुकुमार दासलाई आइतवार राती प्रहरीले पक्राउ गरेका हुन् । पक्राउ परेका उनलाई चेकजाँच गर्दा साथबाट युएसए मेड पेस्तोल तथा म्यागजिन भित्र लोड भएको चार राउण्ड गोली बरामद गरिएको प्रहरी उपरीक्षक अनुराग कुमार द्विवेदीले जानकारी दिएका छन् ।
ईलाका प्रहरी कार्यालय बोदेवर्साइनका प्रहरी नायव उपरीक्षक उमाशंकर सिंहको प्रहरी गस्ती टोलीले शंका लागी चेकजाँच गर्दा दासलाई पक्राउ गरिएको वहाँले सोमवार आयोजित पत्रकार सम्मेलनमा बताए । निवार्चनलाई लक्षित गरी जिल्लामा सुरक्षा सतर्कता बढाएपछि गत साता हतियार सहित दुई जना यसअघि पक्राउ परिसकेका छन् ।