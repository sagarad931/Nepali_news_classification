
﻿राजविराज, १९ चैत । सप्तरीका युवाहरुले सप्तरीमा थालेको ५० हप्ते सरसफाई अभियान ३१ हप्ता समेत सफलतापूर्वक पूरा गरेको छ ।
युवाहरुले राजविराजको बिभिन्न गल्लीहरु सप्तरी युथ नेपालको अगुवाईमा सफा गरिएको हो । युवाहरुले ३१ औं हप्तामा गजेन्द्रनारायण सिंह सगरमाथा अञ्चल अस्पताल अगाडिको भित्री सडकमा रहेको फोहोर हटाएका छन् । जनआन्दोलन चोकदेखि कुनौली मोडसम्मको करिब तीन सय मिटर सडक युवाहरुले सञ्चालनमा ल्याएका छन् । स्थानीय व्यापारी, होटल व्यबसायीहरुले भित्री सडकमै फ्याँकेको फोहोरका कारण चार बर्षअघि मात्रै राजविराज नगरपालिकाले बनाएको यो सडक प्रयोगबिहीन बनेको थियो ।
३१ औं हप्ताको सरसफाईमा जिल्लाका सहकारी संस्थाका पदाधिकारी तथा सदस्यहरुले समेत सहभागिता जनाएका छन् । सहकारी दिवसको अवसर पारेर सहकारी संस्थाका पदाधिकारीहरुले पनि सरसफाईमा सहयोग गरेको सप्तरी युथ नेपालका सदस्य बिमलेश यादवले जानकारी दिएका छन् । सप्तरी युथ नेपालले राजविराज हटियाको केही गल्लीमा रहेको अत्यधिक फोहोर हटाएर सञ्चालनमा ल्याएको छ । नगरको विभिन्न ठाउँमा रहेको फोहोर हटाउँदै युवाहरुले फोहोर नगर्न स्थानीयहरुलाई सचेत समेत गराउन थालेपछि नगरमा जथाभावी फोहोर फ्याँक्नमा कमी आएको छ ।
सप्तरी युथ नेपालले प्रारम्भ गरेको ५० हप्ते सरसफाई अभियानमा राजनीतिक दलका नेताका साथै सेना र प्रहरीले समेत सहभागिता जनाउँदै आएको छ । ३१ औं हप्ताको सरसफाईमा सद्भावना महासचिव मनिष सुमनले समेत सहभागिता जनाएका छन् । सरसफाई अभियान अति नै सराहनीय रहेको भन्दै यसमा आफूले सक्दो सहयोग गर्ने प्रतिवद्धता व्यक्त गरे ।
सरसफाईपछि आयोजना गरिएको कार्यक्रममा चिकित्सक डा. टेकनारायण मण्डलले सरसफाईबाट हुने फाइदाको बिषयमा जानकारी गराए । ग्लोबल सहकारी संस्थाका संस्थापक अध्यक्ष सुखराम यादव, जनज्योति सहकारी संस्थाका अध्यक्ष विश्वनाथ मण्डल, आइडियल सहकारी संस्थाका अध्यक्ष गणेश आशसहितकाले मन्तव्य व्यक्त गरे । सप्तरी युथ नेपालका अध्यक्ष श्रवणकुमार देवले यसमा संलग्न युवाहरु कुनै पनि राजनीतिक दलमा नलागेको बताउँदै जिल्लाको विकासमा सकृय रहने बताए ।