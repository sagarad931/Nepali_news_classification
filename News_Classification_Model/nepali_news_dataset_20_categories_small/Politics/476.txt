
﻿राजविराज, १० असार । सप्तरीको पत्थरगाडा स्थित बिडिआर ईटा उद्योगमा ठगीमा परी बन्धक बनाईएका ४८ जना भारतीय मजदुरलाई प्रहरीले मुक्त गराएका छन् ।
पुरुष, महिला, बालबालिका  सहित ४५ जना भारतीय मजदुरलाई उद्धार गरिएको हो । जिल्ला प्रशासन कार्यालय सप्तरीको चलानी नं. ६१३० को पत्र साथ भारतका अञ्चलाधिकारी सह–प्रखण्ड विकास पदाधीकारी वारिसलीगञ्ज अञ्चलबाट ग्राम सौरका ४५ जना मजदुरहरुलाई सप्तरी प्रहरीको  विशेष पहलकदमीमा उनीहरुलाई उद्धार गरिएको हो । भारत नावदा जिल्लाका मजदुर ठेकेदार विनोद रामले गत  असोज महिनामा कोलकत्ता चिमनी भट्टामा काम लगाई दिन्छु भनि झुटो आश्वासन दिएर सौर गा्रमबाट मजदुरहरुलाई बसमा हालेर कोलकत्ता नलगी सप्तरीको डाक्नेश्वरी नगरपालिका– ८ स्थित वि.डि.आर. ईटा भट्टामा ल्याएर राखेका थिए ।
भट्टा मालिकसँग मजदुरको नाममा ४०–४५ लाख रुपैयाँ उठाएर लगेको र भट्टा मालिकले तिमिहरुको ठेकेदार बिनोद राम नआउन्जेलसम्म काम गर्नुपर्ने भनि अन्योलमा राख्दैआएको थियो । सुरक्षा वेस क्याम्प पथ्थरगाडाबाट खटिएको प्रहरी टोलीले ईटा भट्टामा रहेका भारतबाट मजदुरहरुलाई लिएर आउने भारतिय ठेकेदारले भट्टा साहुसँग रकम लिएर भागी मजदुरहरुलाई अलपत्रमा पारी राखेको अबस्थामा भारतीय मजदुरहरुलाई उद्दार गरिएको जिल्ला प्रहरी कार्यालय सप्तरीका प्रहरी नायव उपरीक्षक यादवराज उप्रेतीले जानकारी दिएका छन् । उनीहरुलाई श्रम अधिकक्ष कार्यालय सुपौल भारत पठाउने कार्य भईरहेको उनले बताए ।