
﻿जनकपुर, १५ चैत्र । सिरहा प्रहरीको लहान हिरासतमा स्वतन्त्र मधेश गठबन्धनका राष्ट्रिय संयोजक डा. सीके राउतसँगै राखिएकाहरुलाई प्रहरीले दुव्र्यवहार गरिरहेको भन्दै गठबन्धनले गम्भीर आपत्ति जनाएको छ ।
गठबन्धनका सह–संयोजक कैलाश महतोले मङ्गलवार प्रेस विज्ञप्ति जारी गर्दै दुव्र्यवहाप्रति आपत्ति जनाएका हुन् । हिरासतमा रहेका अशोक यादव, विपिन यादव र रामशंकर यादव अत्यन्त सिकिस्त भई १०४ डिग्रीको ज्वरोमा पुग्दा प्रहरी प्रशासनलाई बारम्बार गरिएको अनुरोध समेतलाई बेवास्ता गरी थुनाभित्रै राखी ‘...देशद्रोहीहरुलाई भित्रै मर्न दे’ भन्दै दुव्र्यवहार गरेको विज्ञप्तिमार्फत आपत्ति जनाएका छन् ।
प्रहरीको अश्लिल विभेदपूर्ण व्यवहार सहन नसकी गठबन्धनका नेता कार्यकर्ताहरुले भित्रैबाट ‘नेपाली विभेद बन्द गर, मधेश अब खाली गर’ भन्ने नारा लगाउँदा बल्ल दिउँसो ११ बजेतिर स्थानीय अस्पतालमा नाम मात्रको चेक जाँच गराईएको जनाईएको छ । अर्थहीन र अपुष्ट अपराधको नाममा अनुसन्धानको क्रममा भनी विगत ५३ भन्दा बढी दिनदेखि सिरहाको लहान, रौतहट र रुपन्देहीका प्रहरी हिरासतहरुमा असंवैधानिक, अलोकतान्त्रिक र मानव अधिकारका आधारस्तम्भहरु विपरीत शारीरिक, मानसिक र आर्थिक यातना दिने मनसायका साथ थुनामा राखिएका डा.राउत र गठबन्धनका स्वतन्त्रताप्रेमी नेताहरुको रिहाईकोलागि हिजो मिति चैत्र १४ गते जिल्ला प्रशासन कार्यालय सिरहामा ज्ञापन–पत्र बुझाएको विज्ञप्तिमा उल्लेख छ ।
देशद्रोहीहरुलाई ज्ञापनपत्र दिने यत्रो हिम्मत कसरी भयो ? लानुस् यो ज्ञापपत्र, म बुझ्दिन’ भन्दै ज्ञापन–पत्रको फोटो खिची नेताहरुको नाम र ठेगाना लेखी धम्क्याउँदै आफ्नो कार्यालयबाट भगाएको घटनाबाट कर्मचारीको रुपमा कार्यरत प्रजिअले देखाएको दम्भ कर्मचारीतन्त्रको लागि लज्जास्पद भएको प्रेस विज्ञप्तिमा जनाईएको छ । स्वतन्त्र मधेश गठबन्धनका संयोजक डा. राउत लगायत सिरहा, रौतहट र रुपन्देही जिल्लामा नेपालको संविधान, लोकतान्त्रिक गणतन्त्र र मानव अधिकारको साथै नेपाल समेतले हस्ताक्षर गरेको संयुक्तराष्ट्रसंघीय मानव अधिकार चार्टर समेतको उलंघन गरी बुद्ध, गाँधी र मण्डेलाको शान्तिपूर्ण एवं अहिंसात्मक आन्दोलनको मार्ग तथा बाबा डा.भीमराव अम्बेडकर र खान अब्दुल गफ्फार खानको समतामूलक राजनीतिक प्रतिनिधित्वको धारलाई मूल मुद्दा बनाई मधेशको वास्तविक इतिहासबारे मधेशी जनतालाई जानकारी गराउने उद्देश्यसाथ डा.राउत र उनको नेतृत्वको स्वतन्त्र मधेश गठबन्धनले मधेशमा शान्तिपूर्ण छलफल, अन्तरक्रिया, सभा, गोष्ठी, सम्मेलन आदि गर्दै आइरहेको प्रेस विज्ञप्तिमा उल्लेख छ ।
कर्मचारीलाई कर्मचारीको गरिमाभित्र रही बिना भेदभाव संघ संस्था र जनसमूहको काम र जिज्ञासामा सहभागी हुन निर्देशन गरिदिन नेपाल सरकार, सरकारको सम्बन्धित निकाय, राजनीतिक दल, नागरिक समाज, राष्ट्रिय तथा अन्तरराष्ट्रिय मानव अधिकारवादी संघ संगठन, कानुन व्यवसायी, शिक्षक, प्राध्यापक, बुद्धिजिवी, यूवा, विद्यार्थी तथा आम जनतामा सह–संयोजक महतोले अपिल गरेको छ । बिरामीको सन्दर्भमा प्रहरी प्रशासनको त्यस्तो घोर अमानवीय र चेतनाशुन्य कृयाकलाप विरुद्ध आवाज उठाई उचित स्वास्थोपचार समेतकोलागि पहल गरीदिनु हुन सरोकारवालासँग गठबन्धनले आग्रह गरेको छ ।