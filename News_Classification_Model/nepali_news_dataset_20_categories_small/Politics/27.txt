
﻿वीरगञ्ज, २७ पुस । संसारमै सबभन्दा बढी सदस्य संख्या रहेको क्लव लायन्स क्लवका संस्थापक मेल्विन जोनको जन्मदिनको शुभ अवसरमा साताव्यापी कार्यक्रम अन्तर्गत दोश्रो दिन बुधवार वीरगञ्जमा निःशुल्क आँखा शिविर आयोजना गरियो ।
लायन्स क्लव सेन्ट्रलको आयोजनामा वीरगंज स्थित ताराचन्द किसनलाल माध्यमिक विद्यालयमा आयोजित आँखा परीक्षण शिविरमा ३२५ जनाको आँखा परीक्षण गरिएको छ । आँखा परीक्षणका क्रममा ८ जना दृष्टि कमजोर भएको विरामी फेला परेको कार्यक्रमका अध्यक्ष निभा दासले बताईन् ।
विद्यालयका प्रधानाध्यापक राजन जोशीको प्रमुख अतिथ्यमा भएको सो कार्यक्रममा आशाराम हस्पिटलका डा. अदित्य तिवारी एवं राकेश चौरसियाले आँखा परीक्षण गर्नु भएको लायन्स क्लवका रिजन चेयर पर्सन उमेश साह कानुले जानकारी गराए । शिविरमा सहभागीहरुलाई जुकाको औषधी एवं चकलेट एवं विस्कुट समेत वितरण गरिएको क्लवकाको एरिया चिफ देव चौधरीले बताएका छन् । कार्यक्रममा डिएन अग्रवाल, लायन्स क्लव गोल्डेन स्पायरोका अध्यक्ष लायन रेशमा सर्राफ, प्रजय हरलालका, रिजनल चेयर पर्सन उमेश साह कानु, मिनाक्षी गुप्ता, अनामिका पुजारी, रेखा वैद्य, निहारिका दास, लगायत विभिन्न लायन्स क्लवमा आवद्ध प्रतिनिधि एवं पदाधिकारीहरुको उपस्थिति रहेको थियो ।