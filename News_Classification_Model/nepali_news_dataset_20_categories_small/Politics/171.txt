
﻿राजविराज, ४ फागुन । एम्बुलेन्स सेवा र धर्मशाला निर्माण सहयोगार्थ सप्तरीको मलेकपुर गाउँ विकास समितिको वडा नम्वर–५ स्थित खुरहुरिया डिहबार स्थानमा श्रीमद् भागवत महापुराण सप्ताह ज्ञान महायज्ञ विहीवार औपचारिक रुपमा सम्पन्न भएको छ ।
श्रीमद् भागवत सप्ताह पुराणमा मलेकपुर, खुरहुरिया, छपकी, भथौल, धौनकी, अण्डीपट्टी, बाजितपुर, सिम्राहा सिङ्गियोन, पत्थरगाडा, राजविराजलगायतलगायत विभिन्न स्थानहरुबाट महिला तथा पुरुषहरुले सहभागिता जनाएका छन् ।
बुधवार पुर्वाङ्ग पूजनबाट शुभारम्भ भएको श्रीमद भागवत सप्ताह पुराण विहीवार औपचारिक रुपमा पूर्णाहुती गरेर सम्पन्न भएको आयोजक समितिका संयोजक समेत रहेका मलेकपुर गाविसका निवर्तमान अध्यक्ष सुरेन्द्र प्रसाद यादवले जानकारी दिएका छन् । उनका अनुसार बाल व्यास विदुषी सुश्री सुविना देवीबाट विहीवारदेखि भक्ति सङ्गीतमय कथा एवम् देव लिला झाँकी प्रदर्शन गरिएको थियो ।
पूजा–अर्चना, आरती, श्रीमद्भागवत पाठपरायण, सङ्गीतमय कथा प्रवचन, महात्मन भक्ति सङ्गीत, तिल अर्पण तथा जागरण, पूर्णाहुती र मुक्तिनाथको शालिग्रामको दर्शन समेत गराईएको उनले जानकारी दिएका छन् । यसअघि विहीवार निकालिएको शोभा कलशयात्रा स्थानीय घोडदह नदीमा जल भरेर खुरहुरियाको रामजानकी मन्दिर, जमुनी, खैरसाल, राजविराज नगरपालिकाको विभिन्न वडा परिक्रमा गरी डिहबार स्थानमा पुगेर टुङ्गिएको थियो । कार्यक्रममा संकलन भएका आय–व्यय विवरण केही दिनभित्रै सार्वजनिक गरिने आयोजक समितिका अध्यक्ष यादवले जानकारी दिएका छन् ।