
﻿राजविराज, १५ जेठ । संघीय समाजवादी फोरम नेपालका मधेश प्रदेश सदस्य सुखराम यादवले नेकपा एमालेमा प्रवेशको घोषणा गरेका छन् ।
उनले सोमवार नेपाल पत्रकार महासंघ शाखा सप्तरीको सभाहलमा पत्रकार सम्मेलन आयोजना गरी संघीय समाजवादी फोरम नेपालको २ नम्वर प्रदेश सदस्य र साधारण सदस्य समेतबाट राजिनामाको घोषणा गर्दै एमालेमा प्रवेश गरेको जानकारी दिएका ह्न । पार्टीमा नेतृत्व वर्गले ‘राम्रो मान्छेभन्दा पनि हाम्रो मान्छे’लाई महत्व दिएको, नेतृत्ववर्गमा सामन्तवाद, जातिवाद, नातावाद र कृपावाद हावी भएको, अहोरात्र पार्टीकालागि काम गर्ने कार्यकर्ताको उचित मूल्यांकन हुन नसकेको, मधेशको मुद्दामा नेतृत्ववर्गले पटक–पटक बोली फेर्ने गरेकोले बाध्य भएर पार्टी परित्याग गरेको उनले बताए ।
राष्ट्रिय राजनीतिले उठाएको लोकतन्त्र, संघीयता, गणतन्त्र र मधेशको जायज मागलाई सम्वोधन गर्न गराउन मुख्य आवश्यकता रहेको तथा अर्कोतर्फ स्थानीय स्तरमा नगर विकासको कुरा, बेरोजगारी र सुरक्षा विरुद्ध लड्नुपर्ने चुनौती रहेको बताउँदै उनले भने ‘जुन कुरा एउटा क्षेत्रमा सिमित र स्वार्थी गुट र उपगुटमा विभाजित पार्टीहरुबाट पुरा हुन सक्दैन भन्ने मेरो ठहर र मान्यताका साथ यसकालागि दुरदृष्टि र वस्तुनिष्ठ कार्यक्रम भएको र देशभर सङ्गठन भएको राष्ट्रिय पार्टीको आवश्यकता पर्दछ, जुन एमालेबाट मात्र सम्भव छ ।’ राष्ट्र तथा जनताको हितमा म पार्टी परित्याग गरी निकट भविष्यमै उल्लेखनीय संख्यामा एमालेमा प्रवेश गर्ने उनले घोषणा गरे ।
पहाड, पहाड र तराई–मधेशको बीचमा विभाजन रेखा कोरेर आफ्नो स्वार्थ पुरा गर्ने राजनैतिक पार्टी नेतृत्वहरुबाट सावधान रही २१औं शताब्दिमा हिमाल, पहाड र तराई–मधेश सबै विशेषताको समाजवाद निर्माण गर्ने दूरदृष्टि र वस्तुनिष्ठ कार्यक्रम बोकेको पार्टी एमाले भएको उनले दावी गरे । मधेशी जनताको सम्मान र अधिकारकोलागि उपयुक्त रहेको न्यायोचित मागहरुबो परिपूर्ति गर्न गराउन आफू पाटीभित्र निरन्तर प्रस्तुत हुने उनले पत्रकार सम्मेलनमा प्रतिवद्धता व्यक्त गरे । आफू सोही पार्टीबाट राजविराज नगरपालिकाको प्रमुखमा उम्मेदवारी दिने जानकारी गराउँदै आफ्नो जीत सुनिश्चित रहेको समेत यादवले दावी गरे ।