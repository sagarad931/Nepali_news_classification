
﻿राजविराज, २७ चैत । नेपालमै पहिलोपटक सप्तरीको छिन्नमस्ता सखडा शक्तिपीठमा चैत्र २८ गतेदेखि हुन लागेको लक्षचण्डी रुद्र महायज्ञको अघिल्लो दिन आइतवार कलश यात्रा आयोजना गरिएको छ ।
नव परिधानमा सजिएर कलशयात्रामा सरिक भएकाहरूले महायज्ञको पूर्णाहूतिसम्म अरुवा सेवन गरेर महायज्ञमा सहभागिता जनाएका छन् । कलशयात्रा पीठ परिसरबाट निस्केर सखडादेखि पश्चिममा पर्ने घोडदह नदीमा जल भरेर सखडा–राजविराज सडकको सखडा सीमा हुँदै पीठ परिसरमा आएर यज्ञशालामा कलश स्थापित गरिएको छ । कलशयात्रामा सखडा, लालापट्टी, गोविन्दपुर, महुवा, मोहनपुर, रमपुरा, खुदीबखारी, कोचाबखारी, हाटी, इटहरी विसनपुर, कट्टीलगायत गावं र सीमापारि न्यौरका भक्तजनहरू सहभागी थिए । कलशयात्रामा स्थानीय समुदाय, नागरिक समाज तथा महायज्ञ समितिका पदाधिकारी सदस्यहरू सहभागी थिए ।
निर्धारित कार्यक्रम अनुसार सोमवार विहान ९ बजे महायज्ञ विधिपूर्वक प्रारम्भ हुँदैछ । महायज्ञका आचार्य कामेश्वर सिंह दरभंगा संस्कृत विश्वविद्यालयका वेदविभागाध्यक्ष डा. विधेश्वर झा सखडा उपस्थित भई आवश्यक तयारीमा जुटेका छन् । आइतबार बिहानदेखि पंडित आउने क्रम जारी रहेको छ । यज्ञस्थलमा पुगी सकेका पंडितहरूले एकभूत सम्पन्न गरेका छन् । चतरा पीठबाट बटुकहरू आइसकेको पीठाधीश महाकान्त ठाकुरले जानकारी दिएका छन् ।
महायज्ञसँगै चल्ने श्रीमद्भागवत तथा देवीभागवतका कथावाचक व्यासजी विपिन भारद्वाज आइतबार अपरान्ह सखडा आइपुगेका छन् । यसैगरी वृन्दावनका रासलीला संस्थानका टोली शनिबार नै सखडा आइपुगेको छ ।