सेल्फी पारखी किशोरी तथा युवतीहरुका लागि एउटा रोचक खबर छ ।  त्यो के भने युवतीहरु सेल्फी खिच्नकै लागि हप्तामा ५ घण्टा समय खर्च गर्छन् ।
फील यूनीक नामक अनलाइनका न्युबाइ ह्याण्डसले गरेको सर्भे अनुसार १६ देखि २५ वर्ष उमेरका किशोरी तथा युवतीहरुले आफ्नो फोटो खिच्नका लागि एक दिनमा ४८ मिनेट समय बिताउने गरेका छन् । फोटो खिच्नुभन्दा अगाडि गर्ने मेकअप, लाइटिङ तथा एंगल मिलाउने तथा फोटो खिच्ने लगायतका सबै कामका लागि उनीहरुले दैनिक झण्डै पौने घण्टा समय बिताउने गरेका हुन् ।

मिमर अनलाइनमा छापिएको खबर अनुसार यस हिसाबले युवतीहरुले सेल्फीका लागि हप्तामा ५ घण्टा ३६ मिनेट समय खर्चिएका हुन्छन् । औषतमा युवतीहरुले दिनमा ३ वटा सेल्फी खिच्ने र हरेक सेल्फीमा १६ मिनेट समय खर्चिने गरेको अध्ययनले देखाएको छ । २ हजार जना युवतीमा गरिएको अध्ययन अनुसार युवतीहरुमा सेल्फी संस्कृती बढ्दै गएको छ र यो एक प्रवृत्ति बन्नुका साथै विचार तथा प्रेरणा शेयर गर्ने माध्यम समेत बनिरहेको छ ।

अध्ययनले अर्को महत्वपूर्ण तथ्यको पनि खुलासा गरेको छ । पछिल्लो समयमा सेल्फी युवापुस्तामा आत्मगौरवको विषय बन्ने गरेको छ ।  सेल्फी इस्टिम  अर्थात् सेल्फी आत्मगौरवको प्रवृत्ति युवा पुस्तामा झाँगिएको छ, जहाँ युवायुवतीहरु फेसबुक तथा टि्वटरमा अपलोड गरेका आफ्नो सेल्फी तस्वीरमा प्राप्त हुने  लाइक  को संख्यालाई आफ्नो आत्मविश्वास तथा आत्मगौरवसँग जोड्ने गरेका छन् ।
