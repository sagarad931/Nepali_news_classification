जर्मनीको कार निर्माता कम्पनी मर्सिडीज बेन्जले आफ्नो शानदार कार  एस ६०० गार्ड सार्वजनिक गरेको छ । यो सशस्त्र बाहनको श्रेणीका पर्ने कार हो । भारतीय बजारमा सार्वजनिक भएको कार संसारको सबैभन्दा सुरक्षित कार रहेको सो कम्पनीले दाबी गरेको छ । यो कारमा एके  सेभेन को गोलीले पनि असर नगर्ने कम्पनीले दाबी गरेको छ । 
 
यति मात्र होइन, यदि यो कार बारुदको सुरुङ्गमै परेपनि कारमा बसेका यात्रुलाई केही पनि नहुने बताइएको छ ।  कम्पनीका अनुसार यो बलियोमात्र नभएर आरामदायी र पर्यावरणीय पनि छ । यो कारमा प्रथम श्रेणीको सुविधा, एअरमेटिक सस्पेन्सन प्रणाली, शक्तिशाली भी १२ इन्जिन, इन्टेलिजेन्ट चालक सहायता प्रणालीका साथै नयाँ फ्ल्यागसिप गार्ड मोडेल पनि राखिएको छ । यसको मूल्य ८ करोड ९० लाख भारतीय रुपैयाँ तोकिएको छ।  
 
यो  एस ६०० गार्ड को टायर पनि विशेष प्रविधिका साथ बनाइएको छ। यसको टायरमा मिसलिन पीएएक्स प्रविधी प्रयोग गरिएको छ । टायरले थप दबाव सहन सक्ने क्षमतामा बृद्धि हुनु नै पीएएक्स प्रविधी विशेषता हो । टायर पुरै बिग्रिएपनि यो कार ६० देखि ८० किमी प्रतिघण्टाको दरले दौडन सक्छ ।  यसको तौल ४.५ टन रहेको छ जुन मर्सिडीजका अन्य एस सीरीजका सेडान कारका तुलनामा दुई गुणा बढी हो । यसको अधिक क्षमता ५ सय ३० हर्स पावर रहेको छ । यो २ सय१० किमी प्रतिघण्टाको स्पीडमा सजिलै दगुर्छ । 
 
यो कारलाई विशेष रुपले डिजाइन गरिएको हुँदा यो कार चलाउने चालकलाई कम्पनीले निशुल्क तालिम पनि दिने बताइएको छ । यो कार खासगरी विशेष तथा महत्वपूर्ण व्यक्तिहरुको सुरक्षालाई ध्यानमा राखेर बनाइएको हो । यसले यात्रामा सर्वोच्च स्तरको सुरक्षा प्रदान गर्ने हुनाले उच्च अधिकारी, ठूल ठूला व्यापारी तथा नेताहरुका लागि उपयोगी हुने बताइएको छ । 
