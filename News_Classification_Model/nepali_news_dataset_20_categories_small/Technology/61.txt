भूकम्पबिज्ञानको भाषामा टेक्टोनिक प्लेटहरुको सीमामा हुने छिद्रलाई फल्ट लाइन भनिन्छ ।  पृथ्वीको लिथोस्फेयरमा रहेको भूकम्प सुरु हुने बिन्दुलाई फोकस र त्यही फोकसको सिधामाथि पर्ने जमिनलाई इपिसेन्टर भनिन्छ, र भूकम्प इन्टेन्सिटी, म्याग्निच्युड, सिस्मिक मुभमेन्ट, मुभमेन्ट म्याग्निच्युड आदि बिधि अपनाएर नाप्न सकिन्छ , तथापि आजकाल म्याग्निच्युड बिधि नै बढी प्रचलनमा छ ।

 भुकम्प नाप्ने यन्त्रलाई सिस्मोमिटर  भनिन्छ । यसले पृथ्वीको सतह कति जोडले हल्लेको छ भन्ने मापन गर्दछ । भूकम्पको नाप्ने एकाइलाई रिचर स्केल भनिन्छ जसले लोगरिदमिक इकाइमा मापन गर्दछ  त्यसको अर्थ ६ रिचर स्केलको  भूकम्प ५ रिचर स्केलका भन्दा १० गुणा शक्तिशाली हुन्छ । लामो समयको अन्तरालमा हजारौं बैज्ञानिकको लगनशिल अनुसन्धान, मानब निर्मित बिभिन्न मापन यन्त्र, र जी.पी.एस. लगायतका तरिकाको माध्यमले आज हामीले पृथ्वीको बनोट, प्लेटको बनोट, यिनीहरु चल्ने तरिका, भूकम्प आउने कारण, र आउने ठाउँ थाहा पाउन सक्छौं । 

तर पनि कुन स्तरको भूकम्प, कहाँ र कहिले आउँछ भन्न सक्ने अवश्था भने अझै पनि निर्माण हुन सकेको छैन । तसर्थ हाललाई इतिहासको सबभन्दा विनासकारी भूकम्प आफ्नै ठाउँमा छिटै आउंदै गरेको अनुमान गरी त्यही अनुरुपका सम्भाव्य सुरक्षाका उपायहरु अबलम्बन गर्नु नै मानब मष्तिस्कको सबभन्दा बिकसित सोंच ठहर्छ । 
