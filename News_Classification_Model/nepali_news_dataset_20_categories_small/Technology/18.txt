काठमाडौं । सिंगापुरमा घरपालुवा जनावरका लागि दुलाहाको जस्तो सेवा दिने गरिन्छ । त्यसमा पनि कुकुर र बिरालोका लागि निकै धेरै खर्च तथा सेवा गर्ने गरिन्छ । घरपालुवा जनावरका लागि वातानुकुलित विलासी कोठा, खनिज जलयुक्त स्नान (स्पा) तथा रुचीकर खाना उपलब्ध गराइन्छ । खासगरी कुकुर र बिरालोका लागि भन्दै सिंगापुरमा एक विशेष अत्याधुनिक होटेल सिङ्गापुरमा खुलेको छ । यसले यस धनी नगरमा घरपालुवा जनावरका लागि उपलब्ध सेवाको स्तर अझै बढाउने अपेक्षा गरिएको छ । चार सय एक बर्ग मिटरयुक्त क्षेत्रफलको वाजिङटन होटेल बेलायती उपनिवेशकालमा कूटनीतिज्ञका लागि तयार गरिएको भवनमा खोलिएको छ ।  यहाँ तीन कुकुरका लागि प्रति रात २ सय ७१ अमेरिकी डलर पर्ने  रोयस सुट  को व्यवस्था गरिएको छ । यस्ता कोठामा महङ्गा बत्ती, टेलिभिजन र कृत्रिम छालाको ओछ्यानको व्यवस्था गरिएको छ ।  यो होटेल विशेष गरी कुकुरका लागि तयार गरिए पनि यहाँ बिरालोका लागि पनि व्यवस्था गर्न सकिन्छ । यस होटेलका संस्थापक स्टेल टेलरले एक विज्ञप्ति प्रकाशन गरी मानवले आफ्नो जीवनमा सबैभन्दा राम्रा कुरा पाउन चाहने हो भने उसका सबैभन्दा भक्त मित्रलाई पनि यस्तै कुरा पाउने हक हुने उल्लेख गरेका छन् । उनले जनावरलाई मनपराउने व्यक्ति भएकाले आफ्ना जनावरलाई उनीहरूले घरमा बसेजस्तै सजिलो अनुभव गर्ने स्थान हुनुपर्ने आफूहरूले ठानेको बताएका छन् ।  यस होटेलमा यी घरपालुवा जनावरले आराम मात्र पाउने भन्ने छैनन् । यहाँ उनीहरूले हड्डीको आकारमा बनेको पौडी पोखरीमा शारीरिक अभ्यास गर्नसक्छन् । यहाँ उनीहरूका लागि कृत्रिम बगैँचा छ र घरभित्र दौडनका लागि ट्रेडमिल पनि छ । यी जनावरका मालिकले उनीहरूका लागि खनिजस्नान (स्पा), केश शृङ्गार, मसाज, अनुहार लेपन, फिँज स्नान, भुवा सुकाउने तथा वास्नादार तेल मसाज जस्ता सेवा उपलब्ध गराउन सक्छन् ।  यस होटेलले यी जनाबरलाई घरदेखि होटेलसम्म र होटेलदेखि घरसम्म ल्याउन पु& याउन लिमोजिनको पनि व्यवस्था गरेको छ । सिङ्गापुरको जनसङ्ख्या ५५ लाख रहेको छ र उनीहरू अग्ला भवनमा बसोबास गर्छन् । यहाँ घरपालुवा जनावरका लागि २५० पसल छन् र यी पसल प्रायः ठूला बजार क्षेत्रमा रहेका छन् । एक व्यापारीले यस्ता जनावर तथा उनीहरूका मालिकका लागि साताको अन्त्यमा समुद्रमा घुम्न पानीजहाज सेवा समेत उपलब्ध गराएका छन् ।  
