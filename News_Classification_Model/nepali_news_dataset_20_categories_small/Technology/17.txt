कम्प्युटर एशोसिएसन अफ नेपाल (क्यान)ले आफनो संस्थालाई महासङ्घको रुपमा दर्ता गर्न सरकारसँग माग गरेको छ ।
राजधानीमा आज पत्रकार सम्मेलन गरेर क्यानका अध्यक्ष विनोद ढकालले राष्ट्रिय निर्देशन ऐन, २०१८ अनुसार क्यानलाई महासङ्घको रुपमा दर्ता गर्न सरकारसँग माग गरेका हुन् । उनले क्यान जस्तै अरु संस्था महासङ्घमा दर्ता भइरहेपनि आफूहरुलाई वेवस्ता गरिएकाले सरकारको ध्यानाकर्षण गराउनुपरेकोमा गुनासो गरेका छन् । 
क्यानले महासङ्घका रुपमा दर्ताका लागि एक वर्षअघि जिल्ला प्रशासन कार्यालय काठमाडौँमा निवेदन दर्ता गराएको र गृह मन्त्रालयमा त्यो फाइल रहेको उनले जानकारी दिए । ऐनअनुसार क्यान महासङ्घको रुपमा दर्ताका लागि निवेदन दिएपनि नियमन निकाय गृहमन्त्रालयले अहिलेसम्म कुनै जवाफ नदिएको अध्यक्ष ढकालले गुनासो गरे । 
सूचना तथा सञ्चार प्रविधि क्षेत्रमा गएको २२ वर्षदेखि छाता सङ्गठनको रुपमा कार्यरत क्यानमा अहिले ७५ जिल्ला तथा अञ्चल, १० गैरसरकारी संस्था, करिब पाँच हजार व्यवसायी तथा पेसाकर्मी आबद्ध रहेको बताइएको छ ।
