सरकारले उचित ध्यान नदिदा हुलाक सेवा विभागले स्थापना गरेका डडेल्धुराका टेलिसेन्टरहरु समस्यामा परेका छन । स्थापना गरेको ७ बर्ष भईसक्दा मर्मत सम्भार हुन नसक्दा सामग्रिहरु बिग्रिएर बन्द हुने अबस्थामा पुगेका हुन् । जनताको घरदैलोमा सस्तो सेवा दिने उद्देश्यले नेपाल सरकार हुलाक सेवा विभागले टेलिसेन्टरको स्थापना गरेको थियो ।

डडेल्धुराका जिल्ला हुलाक कार्यालय, जोगबुडा, गैरा, चिपुर, अजयमेरु र गणेसपुरमा सञ्चालन गरिएका टेलि सेन्टरहरुको अवस्था दयनिय बन्दै गईरहेको टेलि सेन्टरमा कार्यरत कर्मचारीले बताएका छन । सुरुमा जिल्लाका टेलि सेन्टरले राम्रो आम्दानी गरेपनि पछिल्लो समयमा ओरालो लाग्नेक्रममा रहेका छन ।

आर्थिक वर्ष २०६८६९मा ३१ हजार ३ सय ३३ रुपैया कमाएका टेलि सेन्टरले २०६९७० मा ६७ हजार ८ सय ६६ रुपैया आम्दानी गरेका थिए । गत आर्थिक वर्षमा जिल्लाका टेलि सेन्टरहरुले ३५ हजार ६ सय ९५ रुपैया कमाएको जिल्ला हुलाक कार्यालय डडेल्धुराले बताएको छ । आर्थिक वर्ष सुरु भएयता मात्रै टेलि सेन्टरले २१ हजार ९ सय ९९ रुपैया आम्दानी गरेको बताइएको छ । चालु आर्थिक वर्षमा सबै भन्दाबढि राजश्व गैरा इलाकाबाट उठेको छ भने सबै भन्दा कम ५ सय २ रुपैया जोगबुडाबाट उठेको छ ।

जिल्ला हुलाक कार्यालयका निमिक्त कार्यालय प्रमुख नन्दराज भट्टले जानकारी दिए । उनका अनुसार टेलि सेन्टरबाट फोटोकपी, फ्याक्स सेवा प्रदान गरिँदै आएको छ । टेलि सेन्टरबाट प्रदान गरिने सेवा बजारको भन्दा सस्तो भएको भट्टको दाबी छ । सरकारले सर्वसाधारणलाई सर्बसुलभ सेवा दिने भनेर टेलिसेन्टर स्थापना गरको भएपनि सरकारले मर्मत सम्भारका लागि बजेट निकासा नगर्दा जिर्ण अवस्थामा पुगेको उनले बताए ।

 
