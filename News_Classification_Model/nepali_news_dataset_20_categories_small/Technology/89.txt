-सुनी जोशी
 कम्प्युटर विशेषज्ञ, माइक्रोल्यान्ड
लामो समय निरन्तर ल्यापटप प्रयोग गर्दा कुनै नकारात्मक असर गर्छ कि ?
ल्यापटप विद्युतीय उपकरण भएकाले यसको निरन्तर प्रयोग गर्दा एक मिटरको परिधिमा विद्युत् चुम्बकीय घेरा उत्पन्न हुन्छ । यस्तो घेरामा लामो समय बिताउँदा अनिद्रा, थकान, चिडचिडेपन आदि देखापर्न सक्छ । यसबाट जोगिन २ ३ घन्टाको अन्तरालमा विश्राम गरी ३ ४ मिनेट खुल्ला ठाउँमा लामो श्वासप्रश्वास लिनुका साथै प्रशस्त मात्रामा पानी पिउनुपर्छ । 
ल्यापटपलाई कुन कुन ठाउँमा राखेर प्रयोग गर्नुहुँदैन ?
ल्यापटपलाई लामो समयसम्म तिघ्रामाथि राखेर चलाउनु हुँदैन । तिघ्रामाथि राखेर चलाउँदा चुम्बकीय तरंगले महिला तथा पुरुषको सन्तान उत्पादन गर्ने क्षमतामा गम्भीर असर पारी बाँझोपन निम्तिन सक्छ । 
ल्यापटप खरिद गर्दा कुन कुन कुराको जानकारी हुनुपर्छ ?
बजारमा पाइने ल्यापटपहरूमा ल्यापटपको मात्र मूल्य तोकिएको हुन्छ । त्यसैले अपरेटिङ सिस्टम अर्थात् विन्डोज तथा एप्सहरू छुट्टाछुट्टै खरिद गर्नुपर्छ । यसरी छुट्टाछुट्टै खरिद गरिएका विन्डोज तथा एप्स सक्कली हुन्छन् । जुन भाइरस एवं वगरहित हुन्छन् । त्यस्तै ल्यापटपमा प्रोसेसर सकेट अपग्रेडेवल हो कि होइन थाहा पाउनुपर्छ । ग्राफिक चिप छुट्टै छ छैन जानकारी लिनुपर्छ । ल्यापटपमा प्रयोग भएको विन्डोजलगायत विभिन्न एप्सहरू सक्कली हुन् कि नक्कली निश्चित गर्नुपर्छ ।
ल्यापटप चलाउँदा ध्यान दिनुपर्ने कुराहरू के के छन् ?
चार्जर एडप्टर बन्द अवस्थामा मात्र जोड्ने झिक्ने बानी बसाल्नुपर्छ । संचालित अवस्थामा ल्यापटप बिग्रनुका साथै आगजनी हुनसक्छ । ल्यापटपमाथि कुनै पनि सामान राख्नु हुँदैन । समय समयमा एन्टी भाइरस प्रोग्राम राख्नुपर्छ । ल्यापटपको पावर अन नभए वा कुनै प्रोग्रामका कारण रोकिए पूर्णत: बन्द नहुनसक्छ । यस्तो अवस्थामा एडप्टर तथा ब्याट्री छुटाउनुपर्छ । पुन: एडप्टरबिना ब्याट्री जोडेर अन गरेपछि मात्र ल्यापटप संचालन हुन्छ ।
