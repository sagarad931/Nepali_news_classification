सर्वोच्च अदालतको कम्प्युटर खरिदलगायतमा भएको अनियमितता छानबिन गर्न तीनसदस्यीय छानबिन समिति गठन भएको छ । न्यायाधीशद्वय ओमप्रकाश मिश्र, देवेन्द्रगोपाल श्रेष्ठ र फैसला कार्यान्वयन निर्देशनालयका महानिर्देशक महेन्द्र उपाध्याय रहेको समिति शुक्रबार गठन भएको हो ।

पदभार ग्रहण गरेलगत्तै शुक्रबार प्रधानन्यायाधीश कल्याण श्रेष्ठले खरिद प्रक्रियामा उठेका प्रश्नबारे छानबिन गरी प्रतिवेदन दिन समिति गठन गरेका हुन् । आइटीमा अनियमितता भएकोबारे केही दिनअघि नयाँ पत्रिकाले समाचार सार्वजनिक गरेको थियो । अनियमितताबारे उठेका प्रश्नमा छानबिन गर्न समिति गठन भएको प्रधानन्यायाधीश श्रेष्ठले बताए । श्रेष्ठले पदभार ग्रहण गरेकै दिन अनियमितता छानबिन गर्ने प्रतिबद्धता व्यक्त गरेका थिए । शुक्रबार नै समिति गठन भए पनि औपचारिक काम थालनीका लागि समितिले पत्र पाएको छैन ।

डेस्कटप खरिदमा मात्र संस्थालाई ४० लाख रुपैयाँभन्दा बढी हानि पुगेको थियो । अदालतले वल्र्ड डिस्ट्रिब्युसन नेपालसँग डेस्कटप कम्प्युटर खरिद सम्झौता गरेको हो । कम्पनीले प्रतिकम्प्युटर ७१ हजार चार सय रुपैयाँ तोकेको छ ।
