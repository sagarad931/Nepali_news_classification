सिन्धुपाल्चोक जिल्लाका सबै गाविसमा कम्प्युटर सफ्टवेयरबाट व्यक्तिगत घटना दर्ता गर्न थालिएसँगै दर्ता प्रमाणपत्र एउटै ढाँचाको हुने भएको छ ।  जिल्ला विकास समितिसँगको सहकार्यमा सेभ द चिल्ड्रेनले गाविसलाई कम्प्युटर उपलब्ध गराएपछि सबै गाविसबाट हुने व्यक्तिगत घटना दर्ता एउटै ढाँचामा हुने भएको हो । यो आर्थिक वर्षसम्म जिल्लाका ४४ गाविसले कम्प्युटरबाटै घटना दर्ता गर्न सुरु गरिसकेको जिल्ला विकास समितिले जनाएको छ ।  चालु आर्थिक वर्षमा कम्प्युटरबाट घटना दर्ता सुरु नगरेका गाविसमा अर्काे आर्थिक वर्षदेखि त्यसो गर्न लगाइनेछ । व्यक्तिगत घटना दर्ताअन्तर्गत जन्म, विवाह, सम्बन्धविच्छेद र मृत्यु पर्दछ । पाँचवटा व्यक्तिगत घटना दर्तालाई  कम्प्युटराइज्ड  गर्दै  अङ्ग्रेजी र नेपाली दुवै भाषामा प्रमाणपत्र बनाइने भएकाले वैदेशिक रोजगारमा जानेले नोटरी पब्लिकमा गएर अनुवाद गर्ने झन्झटबाट समेत मुक्ति पाएको जिविसका कार्यक्रम अधिकृत राजुभाइ श्रेष्ठले बताए ।  श्रेष्ठका अनुसार पहिले जिल्लाका सबै गाविसमा फरक फरक ढाँचामा प्रमाणपत्र बन्ने गर्दथ्यो भने कम्प्युटर सफ्टवेयरबाट व्यक्तिगत घटना दर्ता हुन थालेपछि एउटै ढाँचामा प्रमाणपत्र बन्नेछ । हस्तलिखित घटना दर्ताबाट सम्बद्ध कर्मचारीले अनियमितता गर्नेजस्ता समस्या आइरहेका बेला यो प्रणाली प्रभावकारी हुने विश्वास लिइएको छ ।  गाविसबाट हुने सबै कार्यक्रम कम्प्युटर सफ्टवेयरबाट हुने भएपछि अनियमितता पूर्णरुपमा रोकिने जिविसले जनाएको छ । एक नगरपालिकासहित ७५ गाविस रहेको यस जिल्लामा पहिलो चरणअन्तर्गत सन् २०१२ मा परीक्षणका रुपमा कालिका, ठोकर्पा, जेठल र फुल्पिङकोट गाविसमा व्यक्तिगत घटना दर्ता कम्प्युटर सफ्टवेयरबाट गरिएको थियो ।  परीक्षण गरिएका गाविसमा काम प्रभावकारी भएपछि सन् २०१३ मा १६ गाविस र २०१४ मा २४ गाविसमा यो कार्य विस्तार गरिएको श्रेष्ठले बताए । गाविस सचिव र स्थानीय प्रशासन तथा सामुदायिक विकास कार्यक्रमका परिचालकलाई तालिम प्रदान गरेर प्रत्येक गाविसमा कम्प्युटरसमेत प्रदान गरिसकिएको छ । कम्प्युटरबारे जानकारी नभएका गाविस सचिव, गाविस सहायक र स्थानीय शासन तथा सामुदायिक विकास कार्यक्रमका परिचालकलाई तालिम प्रदान गरेर गाविसमा कम्प्युटर वितरण गर्ने गरिएको जिविसले जनाएको छ । कम्प्युटर प्रणालीबाट काम सुरु भएपछि सेवा सुविधा चुस्त र दुरुस्त हुने जिविसको दाबी  छ ।
