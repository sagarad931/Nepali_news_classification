पछिल्लो समयमा आधुनिकतासँगै मानिसहरुको दैनिक प्रविधिमा अभ्यस्त बन्दै गइरहेको छ । तर सूचना प्रविधिको यो युगमा पनि कतिपय भ्रमहरु व्याप्त छन् जसलाई ज्ञानको अभावमा धेरैले पत्याउने र सोही बमोजिम गर्ने अवस्था छ । दैनिक जनजिवनका उपयोगी प्रविधिका सम्बन्धमा रहेका केही भ्रम र त्यसको खास वास्तविकता यस्तो छ

१. आफ्नो फोनलाई तबसम्म रिचार्ज गर्नुहुँदैन जबसम्म त्यसको ब्याट्री रित्तो हुँदैन- यो वास्तवमा भ्रम नै हो । मोबाइल फोनमा रहने लिथियम आयोन ब्याट्रीको चार्ज पूरै रित्तिसकेपछि वा डेड भैसकेपछि मात्र चार्जमा लगाउनुपर्छ भन्ने होइन, पूरै नरित्तिँदै नै चार्जमा लगाएमा केही हुँदैन । ब्याट्रीको चार्जलाई पूरै रित्तिँदासम्म वा फोन नै अफ हुँदासम्म रिचार्ज नगर्दा त उल्टै ब्याट्रीको आयु नै घट्ने जोखिम हुन्छ । त्यसैले ब्याट्रीमा चार्ज नसकिँदै रिचार्ज गर्दा ब्याट्री बढि खप्दछ

२. म्याक कम्प्युटरमा भाइरस लाग्दैन- यो पनि भ्रम नै हो । एप्पलको म्याकमा पनि भाइरस लाग्दछ । ट्रोजन हर्स जस्ता मालवेयरहरु म्याकको अपरेटिङ सिस्टम एक्सलाई बिगार्न उत्तिकै सक्षम हुन्छन् जति विन्डोज अपरेटिङ सिस्टमलाई बिगार्छन् । म्याक भाइरसबाट पूर्ण रुपमा सुरक्षित त छैन तर यसमा भाइरसको आक्रमण निकै कम हुन्छ । किनकी भाइरस विशेषगरी म्याककै लागि डिजाइन भएको हुनु आवश्यक हुन्छ तर धेरै भाइरसहरु विन्डोज अपरेटिङ सिस्टम भएका कम्प्युटरप्रति लक्षित गरेर निर्माण गरिएका हुन्छन् ।

३. राम्रो फोटो खिच्नका लागि धेरै मेगापिक्सेलको क्यामरा आवश्यक हुन्छ- डिजिटल फोटोग्राफीका विषयमा रहेको यो सबैभन्दा ठूलो गलत धारणा हो । फोटोको गुणस्तरमा क्यामराको मेगापिक्सेलका अलावा अरु धेरै चिजको योगदान हुन्छ । क्यामराको लेन्स, क्यामराको सर्किटरी तथा सेन्सर, राम्रो लाइटिङ, कम्पोजिसन तथा क्यामरा कन्ट्रोल आदि ।

४. ल्यापटपले पुरुषलाई नपुंशक बनाउँछ- कतिपय अध्ययनहरुमा ल्यापटप, मोबाइल फोन तथा वाइफाइ जडित अन्य ग्याजेटले पुरुषको प्रजनन क्षमतामा ह्रास ल्याउने र नपुंशक बनाउने जोखिम हुने देखाएका छन् । तथापि आधारभुत विज्ञानका अनुसार समस्या ल्यापटपका कारण होइन, ल्यापटपबाट पैदा हुने तापीय विकिरणका कारण हो ।

 अण्डकोषमा शुक्रकिट उत्पादन हुन्छ र त्यसका लागि अण्डकोषको तापमान कम हुनु आवश्यक हुन्छ । काखमा लामो समयसम्म ल्यापटप राखेर कम गर्दा ल्यापटपको तापक्रमले अण्डकोष क्षेत्रलाई बढि तातो बनाउने र शुक्रकिट उत्पादनमै असर पूराउने खतरा हुन्छ । ५. प्राविधिक आविष्कारले सदैव गुणस्तरलाई बढावा दिन्छ- यो मान्यता सबै विषयमा लागु नहुन सक्छ । यसको एउटा उदाहरण एमपी थ्री प्लेयर्स हो । एमपी थ्री प्लेयर्स तथा आइपडले संगीतको दुनियालाई हरेक व्यक्तिको लागि पहुँचयोग्य बनाइदिए । तर यसो हुँदा एउटा मूल्य समेत चुकाउनु परेको छ । एमपी थ्री प्लेयर्सद्धारा उत्पादित ध्वनी सिडीद्वारा उत्पादित ध्वनी भन्दा निकै कम गुणस्तरको हुन्छ ।
