काठमाडौं । अब फेसबुकबाटै एक ठाउँबाट अर्को ठाउँमा पैसा पठाउन सकिने भएको छ । भारतको कोटक महिन्द्रा बैंकले सामाजिक सञ्जाल फेसबुकका प्रयोगकर्ताका लागि तत्कालै एक स्थानबाट अर्को स्थानमा पैसा पठाउन सकिने (मनि ट्रान्सफर) सेवा सुरु गरिसकेको छ । उक्त सेवा अब नेपालमा पनि ल्याउन व्यवसायीहरु लागेका छन् ।  फेसबुकको माध्यमबाट कुनै पनि बैंकमा खाता भएका ग्राहकले अर्को बैंकमा रकम पनि पठाउन सक्ने बताइएको छ । भारतमा कोटक महिन्द्रा बैंकका सामाजिक सञ्जालमार्फत मनि ट्रान्सफर सेवा सुरु गर्ने पहिलो बैंक हो । उक्त बैंकका कार्यकारी उपाध्यक्ष दिपक शर्माले बैंकमा खाता नहुने ग्राहकले पनि कुनै पनि बैंकमा रकम जम्मा गर्न सक्ने बताएका छन् । साथै उनले फेसबुकको माध्यमबाट पैसा पठाउँदा वा जम्मा गर्दा अतिरित्त शुल्क नलाग्ने पनि जानकारी दिएका छन् ।  भारतमा फेसबुकका प्रयोगकर्ता तीब्र रुपमा बढिरहेका छन् । यो सेवा सुरु गर्न भारतीय राष्ट्रिय भुक्तानी निगम (एनपिसिआइ) को आइएमपिएम प्लेटफर्मको उपयोग गरिने उक्त बैकले जनाएको छ । रकम स्थानान्तरण आइएमपिएसमा जोडिएका २८ वटा बैंकहरुमा हुने बताइएको छ ।  रकम ट्रान्सफर गर्नेहरुले  केपे  वेवसाइटमा आफूलाई दर्ता गर्नु पर्ने हुन्छ । फेसबुकबाट एक पटकमा २५ सय र एक महिनामा २५ हजार भारु रकम स्थानान्तरण गर्न सकिन्छ ।   
