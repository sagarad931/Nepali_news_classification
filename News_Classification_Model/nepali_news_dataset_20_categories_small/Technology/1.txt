फेसबुकले आफ्ना प्रयोगकर्ताको गेम खेल्ने आदतको बारेमा नयाँ तथ्यांक सार्वजनिक गरेको छ । तथ्यांक अनुसार फेसबुकको १ अर्ब ३० करोड सक्रिय मासिक प्रयोगकर्ता मध्य ३१ करोड ५० लाख प्रयोगकर्ताले कमसेकम एउटा गेम खेल्छन् । त्यस्तै गेम खेल्न अनुरोध गर्दै पठाउने नोटिफिकेसनको संख्या पनि बढेको छ । फेसबुक प्रयोगकर्ताले हरेक दिन ७३ करोड ५० लाख नोटिफिकेसन पठाउने गरेको फेसबुकले जनाएको छ । गएको नोभेम्बरमा फेसबुकले गरेको सर्वेक्षणका आधारमा यो तथ्यांक सार्वजनिक गरेको हो । सर्वेक्षणले गेम मेकरहरुका लागि आवश्यक हुने नयाँ जानकारी पनि सार्वजनिक गरेको छ । स्मार्टफोन, एन्ड्रोइड र डेस्कटप तीन वटै ठाँउमा खेल्न मिल्ने गेमले धेरै कमाउने तथ्याङ्कले बताएको छ । एक भन्दा धेरै प्लेटफर्ममा गेम खेल्ने प्रयागकर्ताले एक प्लेटफर्ममा मात्र खेल्ने प्रयोगकर्ता भन्दा साढे तीन घण्टा बढी समय बिताउने गर्छन भने गेम किन्न त्यति नै बढी पैसा खर्च गर्छन् । त्यस्तै यी प्रयोगकर्ताले विज्ञापनमा पनि धेरै क्लिक गर्छन् । क्यान्डी क्रस सागा गएको वर्षमा सबै भन्दा धेरै खेलिने फेसबुक गेम भएको छ भने फार्म हिरो सागा दोस्रो र पेट रेस्कु सागा तेस्रो स्थानमा परेका छन् । यी तीनै टा गेम किंग कम्पनीको उत्पादन हुन् । क्यान्डी क्रस सागाको एप्लिकेसन नम्बर एक गेम एप्लिकेसन पनि भएको छ । किंग भन्दा पहिला ज्याङ कम्पनीको गेमले फेसबुकमा शीर्ष स्थान ओगड्दै आएको थियो ।
