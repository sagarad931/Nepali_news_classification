सिलिकन भ्यालीको सबैभन्दा तिव्र प्रगति गरिरहेको भेन्चर क्यापिटल र्फम हो एन्ड्रेसेन होरोविज र त्यसका सहसस्थापक हुन् मार्क एन्ड्रेसेन । मार्क एन्ड्रेसेनका लागि फेसबुक विशेष छ । किनकी उनले गरेको सबैभन्दा ठूलो लगानी मध्येको एक फेसबुक पनि हो । फेसबुकसँग उनको सम्पतिको नाता मात्र छैन, भावनात्मक नाता पनि छ । किनकि एन्ड्रेसेन उनै व्यक्ति हुन् जसले फेसबुकलाई बेचिनबाट जोगाएका थिए ।

न्युर्योकरले हालै प्रकाशित गरेको प्रोफाइल अनुसार मार्क एन्ड्रेसेन अन्ततः फेसबुक सस्थापक मार्क जुकरबर्गका भाग्य विधातानै सावित भए ।सन् २००६ मा याहुले १ अर्ब डलरमा फेसबुक खरीद गर्ने प्रस्ताव राखेको थियो । स्थापनाको दुइ वर्षकै अवधिमा निकै मोटो रकमको प्रस्ताव आएपछि त्यतिबेला फेसबुकमा सबैभन्दा धेरै लगानी रहेका एसेल पार्टनर्सले २२ वर्षे जुकरबर्गलाई याहुको प्रस्ताव स्विकार गरी फेसबुक बेच्न सल्लाह दिए । जुकरबर्ग पनि एसेलकै सल्लाह अनुसार फेसबुक बेच्ने मनस्थितिमा पुगेका थिए । तर एन्ड्रेसेनले भने जुकरबर्गलाई फरक सल्लाह दिए र फेसबुक नबेच्न आग्रह गरे ।

एन्ड्रेसेनले भनेका छन्,  फेसबुकसँग आबद्ध हरेक मानिसले जुकरबर्गलाई याहुको अफर स्विकार गर्न आग्रह गरेका थिए । २२ वर्षे ठिटोमाथि सबैले सिर्जना गरेको मनोवैज्ञानिक दबाब निकै ठूलो थियो । मार्क र म त्यसबेला एकट्ठा भयौँ किनकी मैले उनलाई भनिरहेँ, नबेच, नबेच, बेच्दै नबेच । अन्ततः जुकरबर्गले एन्ड्रेसेनकै सल्लाह माने अनि फेसबुक याहुलाई बेच्न अस्विकार गरे ।
