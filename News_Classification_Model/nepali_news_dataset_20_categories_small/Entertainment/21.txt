
﻿हास्य कलाकार जितु नेपाल (मुन्द्रे) नेपाल वायु सेवा निगमको दूतका रुपमा नियुक्त भएका छन् ।
निगमले सोमबार आफ्नो तीन वर्षे सुधार कार्य योजना प्रस्तुत गर्दै मुन्द्रेलाई ब्राण्ड एम्बेस्डरमा नियुक्त गरेको हो । एक कार्यक्रमकाबीच पर्यटनमन्त्री आनन्दप्रसाद पोख्रेलले मुन्द्रेलाई निगमको नियुक्ति पत्र हस्तान्तरण गरेका थिए ।
कार्यक्रममा बोल्दै जितुले वायुसेवा निगमको प्रचारमा सक्दो सहयोग गर्ने प्रतिबद्धता व्यक्त गरेका छन् । सरकारको तर्फबाट अहिलेसम्मकै ठूलो जिम्मेवारी पाएकोमा खुशि व्यक्त गर्दै उनले भने, ‘निगमले आफ्नो सेवालाई चुस्त दुरुस्त बनाउन आवश्यक छ ।’
निगमलाई यसअघि निकै व्यंग्य गरिएको सम्झना गर्दै मुन्द्रेले अब भने राष्ट्रिय ध्वजाबाहक जहाजमा यात्रा गर्न सबैलाई सिफारीस गर्ने संकल्प गरेका छन् । नेपाली अर्थतन्त्र र पर्यटन क्षेत्रको विकासमा वायु सेवा निगमको ठूलो भूमीका हुने भन्दै उनले सेवा विस्तार गर्नु पर्ने आवश्यकता पनि औल्याए ।