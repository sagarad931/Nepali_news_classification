
﻿कमलकुमार बस्नेत
स्कुल पढ्दाताका न्युरोडका गल्लीमा अंग्रेजी गीतका ‘लिरिक्स’ खोज्दै हिँड्ने ठिटोलाई लाग्थ्यो– जीवनको अर्थ गुन्गुनाउनुमै लुकेको छ । त्यो गुनगुन, जसको लयमा झुम्न मान्छेहरु मरिहत्ते गरून् र चिच्याएर भनून्– नवीन, वान्स मोर ।
त्यो सपना थियो हिजो– वान्स मोर नवीन ।
फागुनको पहिलो शनिबार डिल्लीबजारस्थित घर पुग्दा नवीन गितारका ‘स्ट्रिंग्स’मा औंला दौडाउँदै थिए । यो उनको दैनिकीको पहिलो बिन्दु हो । बिहान ४ बजे उठिसक्ने उनी मर्निङवाकपछि चिया पिउँछन् । त्यसपछि केहीबेर अनलाइनतिर आँखा दौडाउँछन् । सूर्यको पहिलो किरण झ्यालबाट भित्र छिर्दै गर्दा उनी गितारको लयमा संगीत सिर्जना गरिरहेका हुन्छन् ।
नेपाली पप गायनमा २५ वर्ष खर्चेका नवीनको अहिले १३ औं एल्बम बजारमा छ । कुनै समय ‘साँझपख…’, ‘शायद’, ‘ए झरी..’ जस्ता चर्चित गीतले हजारौं स्रोताको मनमा बसेका नवीनमा सांगीतप्रतिको लगाव र मोह उस्तै छ । भन्छन्, “मलाई गीत गाउने अहिलेको तरिका मन पर्दैन, म अहिले पनि एकैसटमा गीत गाउँछु ।”
अहिले रेकर्डिङ स्टुडियोमा गीत गाउन रमाइलो लाग्दैन रे उनलाई ! त्यसको लत कहिलेकाहीँ कन्सर्टले पूरा गरिदिन्छन् रे ! भन्दै थिए, “त्यहाँ गाउँदा सकेसम्म प्रविधि प्रयोग गर्दिनँ, १५–१६ वटा गीत गाउँछु । पहिलेकै तरिकाले गीत गाउँदा रमाइलो लाग्छ ।”
नवीन ओंठमाथि जुँगाका रेखीले लाइन नसमाउँदै सपना देख्थे, मान्छेहरु उनका पछिपछि अटोग्राफका लागि घण्टौं लाइनमा बसून् । लगभग धेरै पटक सपनाए– लभ यु ‘गन्स एन्ड रोजेज’, आम अन योर वे नाऊ । र, त्यही सपना पछि न्युरोडका पसलमा चहार्दा पाइने एक–दुई वटा गीतका रिल घरमा ल्याई शब्द टिप्ने प्रयास गरे । यही प्रयासमा धेरै रिल बिगारे पनि । संगीतसँगै पेन्टिङमा पनि उत्तिकै रुचि राख्ने उनको सानैदेखिको सोख अहिले पनि जीवितै छ ।
“लाग्थ्यो– म पनि यस्तै बन्न पाए !” नामको बीचमा ‘के’ र त्यसको पछाडि ‘भट्टराई’ झुन्ड्याएका नवीन भन्दै थिए, “केटाकेटी हुँदाको त्यो सपना पूरा होला भन्ने कहिल्यै ठानिनँ । तर, मेहनत गर्नुपर्छ भन्ने त सानैदेखि महसुस गर्थें ।”
उनी, यानेकि नवीन के भट्टराई । बीचमा ‘के’ झुन्ड्याउनुको अर्थ ‘डेस्टिनी’सँग जोडिएको छ, जसरी प्रनिल ‘एल’ तिमिल्सिनाले ‘एल’ झुन्ड्याएर ‘यही हो त माया’ गीत हिट बनाए, उनै नवीनसँग ।
नवीनको दैनिकीलाई उनको स्वभावले साथ दिएको छ । एकदमै सरल । हरेक पटक बोल्दा मुसुक्क हाँस्ने उनको स्वभाव र सबैलाई आदर गर्ने उनको विशेषता हो । कहिलेकाहीँ जमघटबाहेक हत्तपत्त बाहिर ननिस्कने उनी रियाजबाहेकको समयमा फेसबुक, ट्विटर र युट्युवमा भुल्छन् । अनि फेरि रियाजमै फर्किन्छन् ।
उनले न्युरोडका गल्ली नचहारेको वर्षौं भयो । फिल्म हलमा गएर सिनेमा नहेरेको १५ वर्ष पुग्न लाग्यो । “पछिल्लो पटक बुबासँगै फिल्म हेरेको थिएँ, बुबा बितेकै १२ वर्ष पुग्यो,” उनै बुवाको सम्झनामा ‘छैन जून किन जूनजस्तो’ गीत बनाएका नवीन भन्दै थिए, “सायद उमेर पुग्यो होला, अब त्यो रहर बाँकी छैन ।” उनी मुस्कुराए ।
संगीतमा नसा बसेपछि उनले सबैभन्दा पहिले ब्यान्डसँग मिलेर ‘जिन्दगी’ नामक एल्बम निकाले । अलि पछि ‘रहरै रहर’मा झुल्किए । उनको संगीतमा झुम्नेहरु बढ्दै गए । “बाढीजस्तै आयो,” न्युरोडमा अघिल्लो वर्ष किनेको सेतो कपमा कफी सुरुप्प पारे, “बाढी लागे पनि धेरैजसो खहरेको भेलजस्तै भए । कहिले आए, कहिले गए थाहै भएन ।”
नवीनको सांगीतिक यात्रा भने कहिल्यै रुकेन, बस् चलिरह्यो । सधैं मलजल र सुसार पाएको विरुवाझैं हरियो र पोटिलो हुँदै गयो । ‘रहरै रहर’ले त्यस वर्षको ‘एल्बम अफ दि इयर’ जित्यो ।
आफूलाई गायकभन्दा बढी संगीतकार भन्न रुचाउने नवीनले नेपाली संगीत क्षेत्रमा धेरै उतारचढाव देखेका छन् । उनले जब गाउन सुरु गरे र चर्चामा आए, त्यतिबेला उनीजस्तै अरु गायक पनि शिखरमा थिए । त्यतिबेला चलेका कैयन् गायक अहिले देशमा छैनन् । दीपेशकिशोर, सञ्जय श्रेष्ठ, अनिल सिंह जस्ता सेलेबहरु अहिले कहाँ के गर्दैछन्, कसैलाई थाहा छैन । नवीन भने हरेक दिन यही संगीतसँगै लुटपुटिन्छन् र एल्बम निकालिरहन्छन् । अचेल पहिलेजस्तो एल्बम बिक्दैनन्, थाहा छ र पनि उनको ‘प्यासन’ हिजो जस्तो थियो, आज पनि उस्तै छ ।
“अहिले गीतको स्वरूप फेरिएको छ, संगीतलाई साधना मान्नेहरु कम छन्”, भन्छन्, “म गीत कानले सुन्ने हुनुपर्छ भन्छु तर अहिले गीत आँखाका लागि बनाइन्छन् । धेरैले गीत टेलिभिजन र युट्युबका लागि बनाउन लागे । यसले गीतलाई बढ्तै व्यावसायिक बनाइदियो, संगीतमा साधना खोज्नेहरु कम हुँदै गए ।”
यद्यपि उनलाई लाग्छ– यूट्युब, फेसबुक, ट्विटरजस्ता सञ्जालले संगीतको बजार प्रवद्र्धन गर्न निकै सहयोग पु¥याएका भने छन् । ‘नक्षत्र’को ‘तिमीलाई मन पराउँछु’ बोलको गीत यूट्युबमा साढे ९ लाख पटक हेरिएको छ । अपलोड गरेको पहिलो दिनमै १५ हजारले भिडियो हेरेका थिए । युट्युब लिंक खोलेर देखाए र भने, “यही गीत अरुले पनि पोस्ट गरेका रहेछन्, ३ लाखभन्दा बढी भिजिट छन् ।”
नवीनको नाकमुन्तिर जुँगाको रेखी बस्ने बेला नेपालमा अंग्रेजी गीत सुन्नेको संख्या कममात्रै होइन, निकै कम थियो । रेडियो, टेलिभिजन थोरै थिए । भएकाले पनि उनलाई पत्याउँदैनथे । तर, अंग्रेजी गीतको मोहले तानिसकेको ठिटोलाई अरु कुनै गीतले छुन सकेन । सानो छँदा हार्ड रक, हेभी मेटल र ग्लाम मेटल जानराको चर्चित ब्यान्ड ‘पिंक फ्लोड’, ‘द डोर्स’, ‘डिप पर्पल’, ‘गन्स एन्ड रोजेज’का फ्यान थिए उनी ।
संगीतमा लाग्ने धेरैका लागि प्रेरणाका स्रोत नवीन ‘गन्स एन्ड रोजेज’ र दार्जिलिङका सुरेशकुमार क्षेत्री र कुन्ति मोक्तानका निकै ठूलो फ्यान हुन् । “पहिले पनि थिएँ र अहिले पनि छु,” उनले भने, “सुरेशकुमारलाई धेरैले चिनेका छैनन् तर मलाई उनी औधी राम्रा लाग्छन् ।” उनी संगीतगुरु प्रभुराज ढकालका शिष्य पनि हुन् । ड्यानियल ब्रिच गितार सिक्दै गर्दाका गुरु हुन् । भन्छन्, “उनको प्रभाव अझै पनि ममा छ ।”
०३० मा डिल्लीबजारमा जन्मिएका नवीनको उपद्रो बाल्यकाल बानेश्वर हाइटस्थित मामाघरमा बित्यो । केही वर्षको मामाघर बसाइपछि बाल्यकालको अर्को चरण बूढानीलकण्ठ स्कुलको होस्टेलमा बित्यो । त्यसपछि सबै उपद्रो काम बन्द । स्कुल पढ्दा संगीतका साथै फुटबलमा निकै क्रेज थियो । तर, कक्षा ९ पछि उनीमाथि चढेको फुटबलको भूतले निरन्तरता पाएन । बाल्यकाल मामाघर र होस्टेलमा बितेकाले आमा–बाबुको स्नेह र साथ केही मधुरो पाए उनले ।
बूढानीलकण्ठ स्कुलमा अध्ययन गर्दा गायक राम थापा उनका संगीत गुरु थिए ।
अरुको जस्तै भविष्यमा डाक्टर र इन्जिनियर बन्ने चाहना नपलाएको होइन तर त्यो चाहनाले मलजल पाउन सकेन । एसएलसीपछि आईएस्सीका लागि उनी काठमाडौं विश्वविद्यालय हानिए । आईएस्सी पास त गरे तर संगीतको मोहले फेरि तान्यो र स्नातकमा ‘बीम्युज’ अध्ययन गर्ने निर्णय गरे । र, त्यसैबाट डिग्री पनि ।
०५० मा चार साथि मिलेर ब्यान्ड स्थापना गरे र न्वारन गरे ‘द स्टिल्स ह्विल्स’ । तर, विभिन्न कारणले ब्यान्ड धेरै समय जीवित रहेन । यही ब्यान्डले ‘जिन्दगी’ निकाल्यो । नवीनबाहेक अरु सबै अध्ययनका लागि बिदेसिए र उतै हराए । पाँच वर्षसम्म निरन्तरता पाएको ब्यान्डले छुट्टिनुअघि स्व. गोपाल योञ्जनका केही गीत गाउने प्रयास गरेको थियो । ब्यान्डका सबै सदस्य छुट्टिएपछि नवीनले दुई वर्षमा सोलो एल्बम ‘रहरै रहरमा’ ल्याए । स्रोताले निकै मन पराए पनि । त्यसपछि पछाडि हेर्नु परेन ।
अहिले उनको १३ औं एलबम बजारमा छ ‘स्लोक’ । केही वर्षअघि आफ्नै नाम ‘नवीन’ राखेर एल्बम निकालेका नवीनले पछिल्लो पटक छोराको नाम टिपेका छन्– स्लोक ।
संगीत क्षेत्रमा प्रविधिको सदुपयोगभन्दा धेरै दुरुपयोग भएकोमा भने उनी दुःखी छन् । “अहिले प्रविधिको प्रयोग धेरै स्वर बनाउन र व्यापारका लागि मात्रै भएको छ । संगीत साधना हो, सोख होइन,” उनी भन्दै गए, “पहिले संगीत सिर्जना र रेकर्ड गर्ने बेलामा निकै गाह्रो हुन्थ्यो । प्रविधिको त्यति धेरै विकास भइसकेको थिएन । सबै काम एकै सटमा गर्नुपथ्र्याे । म्युजिक बजाउने र गाउने क्रममा कसैको सानो गल्तीले पनि सबै काम फेरि गर्नुपथ्र्यो । तर, अहिले समय फेरिएको छ । ट्र्याकमा गाउने र स्वर मिलाउने बानीले संगीतको परिभाषा फेरिदिएको छ ।”
“अहिले संगीतमा लागेर बाँच्न कति गाह्रो छ ?”
“खै मलाई त पुगिरा’छ, अरुका लागि गाह्रो होला, मलाई छैन,” प्रश्नको सीधा उत्तर दिए ।
“यहीँ बसेर मैले गितार बजाएँ, १३ वटा एल्बम निकालें र अझै लाग्दैछु,” आफू बसेको सोफा देखाउँदै उनले थपे ।
पहिले आम्दानीका लागि एल्बमको बिक्रीमा भर पर्नुपथ्र्यो । तर, अहिले आईट्युन्सको डाउनलोडमा भर पर्नुपर्छ । त्यो पनि उल्लेख्य हुँदैन । त्यसैले आम्दानीको माध्यम अचेल कन्सर्ट बनेको छ उनको । महिनामा ३ देखि ४ वटा कन्सर्ट तथा कार्यक्रममा गीत गाउन पुग्छन् उनी । “यो एकातिर आम्दानीको माध्यम पनि बन्यो र अर्कोतिर यसरी कार्यक्रममा बाजा बजाएर गीत गाउनुको रमाइलो भिन्दै छ,” उनले भने ।
नवीनका फ्यान कति छन्, भन्न सकिन्न । फेसबुकमा करिब १ लाख प्रशंसकले उनको पेज ‘लाइक’ गरेका छन् । ट्विटरमा ४ हजार ७ सयभन्दा बढीले पछ्याएका छन् ।
नवीनले सांगीतिक जीवनमा दुई पटक साझा स्मृति अवार्र्ड जितेका छन् । उनले ०५४ को हिट्स एफएम म्युजिक अवार्ड हात पारे । त्यसपछि सबैभन्दा कान्छो उमेरमा छिन्नलता अवार्ड जिते । उनले ०६० मा छैटौं एलमबका लागि दोस्रो पटक हिट्स एफएम म्युजिक अवार्ड जिते ।
रगतले लेखेका चिठीले भरिएका सुटकेस अझै पनि घरमा छन् उनका । एकपटक बागबजारको पसलमा गफिँदै गर्दा ट्याक्सीमा आएका चार–पाँच जना केटीहरुले उनको ज्याकेटै च्यातिए– ‘एक्साइटेड’ भएर । पछि अटोग्राफ लिएर गए । त्यसबाहेक फोन कल कति आए, प्रपोज कति आए, लेखाजोखै छैन ।
सानैदेखि लजालु स्वभावका नवीनको कहिल्यै कसैसँग प्रेम बसेन रे ! स्कुलमा अनुशासन निकै कडा थियो । बाहिर निस्कन पाइँदैनथ्यो । कलेजमा पनि मौका पाएनन् उनले । पछि करिअर बनाउनतर्फ लागे र त्यतै रमाए । भन्छन्, “प्रेम गर्ने समय नै मिलेन ।”
नवीनले केही वर्षअघि पोखराकी आफ्नै प्रशंसक नवीना राजभण्डारीलाई भेट्टाए । बिहेभन्दा पहिले दुई पटकमात्रै भेटेको र एक–दुई पटक मात्रै कल भएको थियो उनीहरुको । त्यसैको भरमा बिहे गरे । प्रपोज कसैले गरेन । भन्छन्, “आफै माया बस्यो, विवाह गर्ने निर्णय पनि आफैं भयो ।”
(बस्नेत आमसञ्चारका विद्यार्थी हुन् । काठमाडौंबाट निस्किने ‘एजुकेसन न्युज’का सम्पादक बस्नेत अर्घाखाँचीमा जन्मिएर स्थायी रूपमा कपिलवस्तु बस्छन् । उनलाई ट्विटरमा @ ह्यान्डलबाट सक्रिय छन् ।)