
﻿राजविराज, ५ चैत्र । सिरहाको अग्नीपीडित, मधेश आन्दोलनका घाइते एवम् सहीद परिवारहरुको सहयोगार्थ युएईमा आयोजित ‘च्यारिटी शो’मा शुक्रवार रङ्गारङ्ग प्रस्तुति हुने भएको छ ।
मधेशी समाज युएईद्वारा ईण्डियन सोसल सेन्टर अलएनमा १८ मार्च अर्थात चैत्र ५ गते आयोजना हुन गईरहेको उक्त कार्यक्रममा मैथिली तथा भोजपुरी सिनेमाकी अभिनेत्री डोली सरकार र चर्चित गायक देबेन्द्र सोनीको मुख्य प्रस्तुति रहने भएको हो । सप्तरीको राजविराज–८ कि चर्चित अभिनेत्री सरकारको मैथिली, भोजपुरी, नेपाली र हिन्दी गीतमा प्रस्तुति रहने छ भने भने दर्जनौ मैथिली, भोजपुरी, थारु र हिन्दी गीतहरु गाईसकेका सप्तरीकै कोइलाडी–९ का गायक सोनीले दर्शकहरु बीच गीत प्रस्तुत गर्ने भएका छन् ।
कार्यक्रममा सहभागी हुन् युएई पुगेकी नायिका डोली र गायक देवेन्द्रलाई डा. रविन्द्र कुमार यादवसहितका विशिष्ट व्यक्तिहरुले स्वागत गरेका छन् । मधेशको सँस्कृति झल्किने नृत्यहरु समेत प्रस्तुत गरिने नायिका सरकारले जानकारी दिईन् । सिरहाको अग्नीपीडित, मधेश आन्दोलनका घाइते एवम् सहीद परिवारहरुको सहयोगार्थ कार्यक्रम आयोजन हुन लागेकोले युएईमा रहेका मधेशीहरुलाई सहभागी हुन पाएकोमा खुशी व्यक्त गर्दै आयोजकको तर्फबाट गरिएको स्वागतबाट आफू अत्यन्तै उत्साहित भएको उनले बताईन् । युएई पनि आफूहरुले पारिवारिक माहौल जस्तै अनुभूति गरिरहेको जानकारी दिँदै आफूहरु कार्यक्रमको तयारीमा जुटेको जानकारी दिईन् ।
दर्जनौ मैथिली तथा भोजपुरी सिनेमाहरुमा डोलीले अभिनय गरिसकेकी छिन् । उनी यस अघि १५ पटक कतारमा आफ्नो उत्कृष्ट प्रस्तुति देखाईसकेकी छिन् । यस्तै नायिका सरकारसँगै युएई जान लागेका सु–मधुर स्वरका धनी गायक सोनीले भने यस अघि एक पटक कतारमा गायन प्रस्तुती गरिसकेका छन् । 