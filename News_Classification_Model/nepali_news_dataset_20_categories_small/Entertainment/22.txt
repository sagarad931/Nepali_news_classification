
﻿फिल्मको प्रमोशनमा कलाकार नहिंड्ने रोग नयाँ हैन । तर औपचारिक कार्यक्रममै पनि मुख्य कलाकार बीना कुनै जानकारी आउँदैन भने हजमको कुरा पनि हैन ।
सोमबार पनि निर्देशक वसन्त निरौलाले हजम गर्न सकेनन् । सन्दर्भ थियो, फिल्म ‘आवेग’ को प्रोमो तथा गीत लन्चको । चैत्र १२ मा रिलिज मिति तोकेर प्रचारमा उत्रिएको उक्त फिल्मको शुरुकै कार्यक्रममा फिल्मका मुख्य कलाकार आर्यन सिग्देल अनुपस्थित रहे ।
‘बिहानसम्म आउने कुरा थियो’ निर्देशक निरौलाले आक्रोशित हुँदै आर्यन लक्ष्यित रीस पोखे, ‘हामीले जसको टाउकोलाई हेरेर ७० लाख रुपैयाँ लगानी गर्छौं, उसैले यसरी धोखा दिन्छन् ।’ यतिबेला ‘क्लासिक’ मय भएका आर्यन सोमबार नै सुटुक्कै गुल्मी हुँइकिएका हुन् । निर्देशक निरौलाले बारम्बार फोन गर्दा सम्पर्कमा नआएका आर्यनले ढिलो गरी कार्यक्रममा आउन नसकेको म्यासेज पठाएको बताए ।

आर्यनको एक्सनले भरिपूर्ण पारिएको फिल्ममा ध्रुव दत्त, पवित्रा आचार्य र अर्चना डेलालाको पनि अभिनय रहेको छ । ध्रुव र अर्चना पनि विदेशमा रहेकाले कार्यक्रममा पवित्रा मात्रै उपस्थित रहिन् । सोमबार फिल्मको अडियो सिडीको मन्त्री शेरधन राईले विमोचन गरेका थिए भने सोही कार्यक्रममा फिल्मको प्रोमो र गीत पनि सार्वजनिक गरियो ।