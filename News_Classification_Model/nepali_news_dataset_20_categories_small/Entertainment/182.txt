
﻿– उपेन्द्रराज पाण्डेय
“साहित्यिक बजारमा म कुनै दयालु समीक्षकको हातबाट मृत घोषित हुनेछु ।”
हार्पर लीले कुनै बेला एक अन्तर्वार्तामा भनेकी थिइन् । सन् १९६० को दशकमा ‘बेस्टसेलर’ दरिएको र अहिलेसम्म करिब ४ करोड प्रति बिक्री भएको ‘टू किल अ मकिङबर्ड’ उपन्यासकी लेखिका हार्पर लीलाई आफू प्रसिद्ध हुन्छु भन्ने आत्मविश्वास थिएन । तर, त्यसको ठीक विपरीत उनी विश्व साहित्य जगत्मा सधैं बाँचिरहिन् । उनले एउटै कृतिबाट नाममात्र होइन, दाम पनि कमाइन् ।
त्यसो त उनीमात्र होइनन्, जसले एउटामात्र कृतिबाट प्रसिद्धिको शिखर चुम्यो । आख्यान बजारको मात्र कुरा गर्ने हो भने एमिली ब्रन्टेले ‘वुदरिङ हाइट्स’, अन्ना सिवेलले ‘ब्ल्याक ब्युटी’, मार्गरेट मिचेलले ‘गन विथ दि विन्ड’, राल्फ एलिसनले ‘इन्भिजिवल म्यान’, जेडी सेलिंगरले ‘क्याचर इन द राइ’ र सिल्भिया प्लाथले ‘दि बेल्जार’बाटै प्रसिद्धि कमाएका थिए ।
सन् १९२६ मा अमेरिकाको अलाबामा राज्यमा जन्मिएकी हार्पर लीको यसै वर्ष फेब्रुअरी १९ का दिन भएको निधनले साहित्यिक जगत्मा उनको लेखनबारे बहस सुरु भएको छ । ‘टु किल अ मकिङबर्ड’ उपन्यास प्रकाशित भएपछि विश्व साहित्य जगत्मा एकाएक चर्चाको शिखर चुम्न सफल ली सार्वजनिक जीवनबाट टाढा थिइन् । उनी करिब पाँच दशक पत्रकार र अनुसन्धानकर्ताबाट लुक्दै बसिन् । सार्वजनिक समारोह र पुस्तक हस्ताक्षर कार्यक्रमबाट पनि टाढै बसिन् । त्यसैले, कतिपयले विभिन्न समयमा लीको निधन भएको अड्कल काट्थे । यसरी एउटी महान् लेखिकाको अधिकांश जीवन रहस्यमय रह्यो तर उनको निधन साहित्यिक संसारकै लागि ‘बिग ब्याङ’ बनेर आयो ।
उपन्यासको सांस्कृतिक प्रभाव बढ्दै जाँदा लीले अन्तर्वार्ता दिन छाडिन् । अन्तर्वार्तालाई आग्रह गर्नेका लागि उनले ‘नो’ र ‘हेल नो’को जवाफ फर्काउँथिन् । सन् १९९३ मा ‘टु किल अ मकिङबर्ड’को नयाँ संस्करणको प्राक्कथनमा भने उनले मौनता तोडिन् । उनले लेखिन्, “शान्त बसे पनि अझै बाँचेकी छु ।” आक्कलझुक्कल सार्वजनिक समारोहमा देखा पर्ने लीले केवल दुई शब्द बोल्ने गर्थिन्– ‘थ्यांक यू’ र त्योभन्दा बढी बोले ‘थ्यांक यु भेरी मच ।’
धेरै पत्रकारले घरको ढोका ढकढकाए पनि लीले उनीहरूसँग आफ्ना कुरा भनिनन् । मार्जा मिल्सले आफ्नो पुस्तक ‘दि मकिङबर्ड नेक्स्ट डोर ः लाइफ विथ हार्पर ली’मा उल्लेख गरेअनुसार लीले पत्रकारिता मर्यादित पेसाबाट खस्किएको बताएकी छन् ।
तर, धेरै पत्रकारलाई ‘नो हेल’ भन्दै आएकी लीले ‘सिकागो ट्रिब्युन’की संवाददाता तथा फिचर लेखक मार्जा मिल्सको व्यक्तित्वबाट प्रभावित भएर आफ्नो जीवनका अन्तरंग खोल्न राजी भइन् । सुरुमा ‘सिकागो ट्रिब्युन’का लागि फिचर लेखनको जिम्मेवारी पाएकी मिल्सले ली दिदीबहिनीसँग असल साथीका रूपमा सम्बन्ध विकास गरिन् । सन् २००४ मा मिल्स लीको छिमेकी भएर बसिन् । १८ महिना मोन्रोभिल्लामा बस्दा ली दिदीबहिनीसँग माछा मार्ने, म्याक्डोनाल्डमा कफी पिउने, विभिन्न मलमा सपिङ गर्ने कार्य दैनिकीजस्तै बन्दै गयो । लीले मिल्ससँग अलाबामा तथा मोन्रोभिल्लाका विभिन्न पक्षबारे बताउनुका साथै पत्रकारिताको सही अभ्यास कसरी हुनुपर्छ भन्नेमा आफ्ना विचार व्यक्त गर्थिन् ।
ट्रुयान क्यापोटेले आफ्नो जीवनी लेखक गेराल्ड क्लार्कलाई भनेअनुसार लीकी आमा फ्रान्सेस लीले उनलाई दुईपटक पानीमा डुबाएर मार्न खोजेकी थिइन् । तर, यो तथ्यलाई उनी र दिदी एलिसले ठाडै अस्वीकार गरेका थिए । क्यापोटेले फैलाएको यो अफवाहकै कारण उनीहरूको सम्बन्धमा तिक्तता आएको थियो । लीले क्यापोटेलाई मानसिक रोगीको संज्ञा दिइन् । उनका अनुसार क्यापोटे अरूलाई नियम, कानुन र नैतिकताको पाठ पढाउँथे तर आफूमा लागू गर्दैनथे । वास्तविक घटनामा आधारित क्यापोटेको चर्चित क्राइम फिक्सन ‘इन कोल्ड ब्लड’ लीसँगको सहकार्यमा लेखिएको थियो । ली र क्यापोटे बाल्यकालदेखिकै दौंतरी थिए । उनले आफ्नो उपन्यासमा चित्रण गरेकी पात्र दिल क्यापोटे नै थिए भनिन्छ । बाल्यावस्थामै यी दुई कथा लेख्थे । लीका बाबु एसीको टाइपराइटर उनीहरु पालैपालो आफ्ना कथा टाइप गर्थे ।
मानिसहरूले आफ्नो नामको उच्चारण र हिज्जेको गलत प्रयोग नगरून् भनेर उनले नाम नेल्ली हार्पर लीबाट हार्पर लीमात्रै राखिन् । उपन्यास निस्केको केही वर्षसम्म पनि धेरैलाई उनी महिला लेखक हुन् भन्ने थाहा थिएन ।
लीले जीवनभर बिहे गरिनन् र कसैसँग डेट गरेको कुरा पनि तथ्यमा आएको छैन । मिल्सको तर्कअनुसार उपन्यासकी बाल पात्र स्काउटको ‘टम ब्वाय’ चरित्र लीमा पनि देखिन्थ्यो । जीवनपर्यन्त ली ‘टम ब्वाय’ भएरै बाँचिन् । मिल्स भन्छिन्, “मोन्रोभिल्लाको समुदायमा लीसँग जोडिएका जुनसुकै सूचनाले विशेष महत्व राख्थ्यो । लीका बारेमा पाइने नयाँ सूचना ब्रेकिङ न्युज बन्थे ।”
सन् १९६२ मा रबर्ट मुलिग्यानको निर्देशनमा ‘टु किल अ मकिङबर्ड’ कृतिमाथि फिल्म बन्यो, जसलाई औपन्यासिक कृतिमा आधारित अहिलेसम्मकै उत्कृष्ट फिल्म मानिन्छ । त्यही फिल्मबाट एटिकस फिन्चको भूमिकामा देखिएका कलाकार ग्रेगरी पेकलाई बेस्ट एक्टर र होर्टोन फुटले बेस्ट स्क्रिनप्लेका लागि ओस्कार अर्वाड प्राप्त गरे । सुरुमा फुटले स्क्रिनप्ले लेख्न अस्वीकार गरेका थिए ।
मोन्रोभिल्लालाई अलाबामाको साहित्यिक राजधानी मान्ने गरिन्छ र लीको घर पर्यटकीय आकर्षणको केन्द्र हुने गर्छ । वर्षेनि ली जन्मेको र बसेको सानो सहर मोन्रोभिल्लामा ‘मकिङबर्ड’ पर्यटकका रूपमा हजारौं अमेरिकी पुग्ने गर्छन् । सहर र उपन्यासबीचको सम्बन्धलाई पर्यटकहरूले नियाल्ने गर्छन् भने ‘टु किल अ मकिङबर्ड’ लेखिएको टिसर्ट र सिक्री उपहारका रूपमा किन्ने गर्छन् ।
अलाबामा विश्वविद्यालयबाट निस्कने हाँस्य पत्रिका ‘¥यामर ज्यामर’मा सम्पादनको कामदेखि न्युयोर्कमा एयरलाइन्स रिर्जभेसन क्लर्कका रूपमा समेत काम गरेकी ली ‘टु किल अ मकिङबर्ड’ लेख्नकै लागि क्लर्कको जागिर छोडिन् । लीका चिठीहरू कथाजस्ता लाग्छन् । उनमा अद्भुत वर्णनात्मक लेखन शैली थियो । सन् १९५० को दशकमा न्युयोर्क बसाइका बेला उनले विभिन्न पत्रिकाका लागि कथा लेख्थिन् । पछि उनका लिटररी एजेन्ट माउरिस क्रेनको सल्लाहअनुसार एउटा कथालाई उपन्यासको रूपमा परिणत गर्दा ‘टु किल ए मकिङबर्ड’ जन्मिएको हो । यसको नाम सुरुमा एटिकस राखिएको थियो, जसमा उनले प्रौढ स्काउटलाई कथावाचक बनाएकी थिइन् । प्रकाशक जेबी लिप्पिनकोट कम्पनीको आग्रहअनुसार उनले प्रौढ स्काउटलाई ६ वर्षीया बालिकामा परिणत गरिन् र सन् १९६० को जुनमा उपन्यास प्रकाशित भयो ।
लीले धेरै समयसम्म दोस्रो पुस्तक नलेख्नुको कारण पहिलो पुस्तकबाट कमाएको प्रसिद्धि, दबाब र पैसा नै भएको मिल्सलाई बताएकी थिइन् । गत वर्ष जुलाईमा उनको दोस्रो र अन्तिम उपन्यास ‘गो सेट अ वाचम्यान’ प्रकाशित भयो । तर, रोचक कुरा के हो भने यो उपन्यास ‘टु किल ए मकिङबर्ड’को सिक्वेल नभएर प्रिक्वेल हो । कतिपय समीक्षकले प्रकाशकको दबाबमा आएर लीले दोस्रो पुस्तक प्रकाशनको स्वीकृति दिएकी हुन् भन्छन् ।
लामो समयदेखि बिरामी हुँदा लीले आफ्नो स्मरणशक्ति पनि गुमाएको भनिन्छ । त्यस्तो अवस्थामा उपन्यास प्रकाशनका लागि स्वीकृति दिने कुरा पक्कै पनि सोचनीय विषय हुनसक्छ । मृत्युपछि पनि उनका अप्रकाशित उत्कृष्ट रचनामाथि कसैको गिद्धेदृष्टि नलाग्ला भन्न सकिँदैन ।
‘टु किल अ मकिङबर्ड’ उपन्यासले १९३० दशकको रंगभेदी अमेरिकी समाजको चित्रण गरेको छ । खासगरी अमेरिकाको दक्षिणी भाग रंगभेदी समस्याबाट आक्रान्त थियो । उपन्यासमा निग्रो कटो टम रबिन्सनलाई गोरी केटी मायाला इवेलको बलात्कार आरोप लगाइन्छ । रबिन्सनलाई बचाउनका लागि स्काउटका बाबु एटिकस फिन्चले अदालतमा मुद्दा लड्छन् । फिन्चले कालो केटोको मुद्दा लडेकै कारण समाजबाट अपमानित हुनुपर्छ । अन्त्यमा अदालतले रबिन्सनलाई दोषी ठहर गर्दै जेल सजायको फैसला सुनाउँछ । रबिन्सन जेलबाट भाग्ने प्रयास गर्दा प्रहरीको गोलीबाट मारिन्छ । यसरी उपन्यासले कालाजातिहरूमाथि हुने ज्यादतीलाई ६ वर्षीया बालिका स्काउटको दृष्टिकोणबाट उजागर गरेको छ ।
‘गो सेट अ वाचम्यान’ उनको नयाँ कृृति भए पनि धेरै समीक्षकले पुरानै कृतिको रूपमा लिने गर्छन् । कति समिक्षकले त ‘टु किल ए मकिङबर्ड’को पहिलो ड्राफ्ट नै ‘गो सेट अ वाचम्यान’को रूपमा आएको मान्छन् । लीको शारीरिक अस्वस्थताका कारण उपन्यासको प्रकाशनमा उनको कमै संलग्नता रहेको अनुमान गर्न सकिन्छ । प्रकाशकले ‘गो सेट अ वाचम्यान’लाई ‘टु किल अ मकिङबर्ड’को सिक्वेलका रूपमा प्रचारप्रसार गरे पनि त्यो धेरै पहिले लेखिएको थियो, जसमा २६ वर्षीया जिन लुइस फिन्च (स्काउट)को दृष्टिकोणबाट उनका बाबु एटिकस फिन्चको काला जातिका मान्छेप्रति देखाउने रंगभेदपूर्ण व्यवहारलाई देखाइएको छ । एटिकसकै घरमा रंगभेदी पर्चा ‘दि ब्ल्याक प्लेग’ टाँसिएको हुन्छ । जिन अर्थात स्काउट उनका बाबुका क्रियाकलापलाई नजिकबाट नियाल्छिन् र बाबुको रंगभेदी व्यवहारलाई घृणा गर्छिन् । यो उपन्यासको कथावस्तु ‘टु किल अ मकिङबर्ड’को जस्तै रंगभेदी अमेरिकी दक्षिणी समाजको चित्रण भए पनि काला जातिलाई एटिकसले हेर्ने दृष्टिकोण फरक–फरक छ ।
‘गो सेट अ वाचम्यान’ प्रकाशित भएको एक सातामै करिब १० लाख प्रति बिक्न सफल भए पनि विवादरहित भने भएन । उपन्यास सजाउनकै लागि रातारात पुस्तक पसलहरूले ठाउँ खाली गर्नुपरे पनि पत्रिकाका साहित्यिक परिशिष्टाकंहरू उपन्याससँग सम्बन्धित विवादित विषयवस्तुले भरिएका थिए ।
‘गो सेट अ वाचम्यान’लाई छाड्ने हो भने पनि हार्पर ली ‘टु किल अ मकिङबर्ड’बाट मात्र सफलता हात पार्न सफल लेखिका हुन् भन्न सकिन्छ । उनले चित्रण गरेको रंगभेदी अमेरिकी समाज, सरल भाषा प्रयोग र अद्भूत वर्णनात्मक शैली साँच्चिकै पाठकहरूमाझ वर्षौंसम्म जादू चलाउन सफल भयो र हुनेछ ।