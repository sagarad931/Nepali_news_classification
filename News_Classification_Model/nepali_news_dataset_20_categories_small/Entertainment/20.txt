
﻿निर्माताहरुको छाता संगठन चलचित्र निर्माता संघलाई आर्थिक अनियमितताको उजुरी परेको आधारमा जिल्ला प्रशासन कार्यालय, काठमाडौंले सोधपुछका लागि उपस्थित हुन भन्दै संघलाई पत्र काटेको छ ।
जिल्ला प्रशासन कार्यालय, काठमाडौंले सोधपुछका लागि उपस्थित हुन भन्दै संघलाई काटेको पत्र

प्रशासकीय अधिकृत चिरन्जीवी नेपाल हस्ताक्षरित पत्रमा निर्माता संघ अध्यक्षसहित कार्य समिति पदाधिकारीलाई बुधबार दुई बजे जिप्रकामा उपस्थित हुन आदेश दिएको छ । पत्रको व्यहोरामा भनिएको छ, ‘त्यस नेपाल चलचित्र निर्माता संघले तीन वर्षअघि अधिवेशन हुँदा सदस्यता नविकरण रकम जम्मा नगरी हिनामिना गरेको, संघको भवन निर्माण गर्न भनी स्थापना भएको भवन निर्माण कोषमा भएको रकम हिनामिना गरेको लगायत विषयमा उजुरी परेकामा छलफलका लागि आदेशानुसार अनुरोध छ ।’
यसअघि नै ४० जना निर्माताले आर्थिक अनियमितताबारे छानविन गरी कारवाही गराई पाउँ भन्दै निर्माता संघ अध्यक्षलाई हस्ताक्षरसहितको ज्ञापन पत्र पुष १४ मै बुझाएका थिए । सुनुवाई नभएको भन्दै ती निर्माताहरुले जिप्रकामा समेत उजुरी दिएपछि कारवाही अघि बढाइएको हो ।
निर्माताहरुले सदस्यता नविकरण शुल्क बापतको करिब ७ लाख रुपैयाँ, भवन निर्माण कोषको करिब १८ लाख रुपैयाँ हिनामिना भएको आशंका गर्दै छानवीनको माग गरेका हुन् । त्यसो त संघले लामो समयदेखि भाडा बहाल समेत नतिरेका बारेमा समाचार आउन थालेपछि संस्थाको गरिमामा समेत आँच पुगेको भन्दै नेतृत्वलाई दबाब दिन खोजिएको असन्तुष्ट निर्माताहरुले बताएका छन् । निर्माता संघ अध्यक्ष राजकुमार राई चलचित्र विकास बोर्डको पनि अध्यक्ष भएपछि समस्या झन् बढेर गएको छ ।
