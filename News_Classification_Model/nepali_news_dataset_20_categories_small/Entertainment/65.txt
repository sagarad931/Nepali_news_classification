
﻿
– एकतारे
गजल १
जो थिए भुली गए, जो छन् ती मीत भए
मायालु फेरिनु त मायाका रीत भए !
धूलोका पत्रपत्र फ्रेमका घुम्टी बने
जब त्यो तस्बिरका मुस्कान अतीत भए !
मागेको जति सबै दिई रहेँ सधैं सधैं
हार भए जति मेरा, त्यति नै जित भए !
घाममा बादल झरे इन्द्रेणी बन्थे होला
रातमा झरे र त पातमाथि शीत भए !
 
गजल २
मालीले फूल टिपी कोसेली दियो
उसलाई मौरीसँग दुश्मनी थियो !
आफ्नो दुःखभन्दा के ठूलोे खोज्दैथेँ
त्यही बेला नौलाख तारा गनियो !
दोबाटोमा उल्झन थप्यो साथीले
मुख मोडियो अनि एक्लै हिँडियो !
त्यसो त रूझ्न मन पराउन्नँ म
छाता सापटी दे’को बेला भिजियो !
म फेरि गुन्जिएमा कान थुन्नु होला
धून फेर्न आउन्न, एकतारे परियो
 
गजल ३
कि त आफैं बाटो खोलिदेऊ भगवान्
या कोदालो हातमा राखिदेऊ भगवान् !
अरु केही पनि माग्ने छैन तिमीसँग
बस् आमाका इच्छा बुझिदेऊ भगवान् !
आफूभित्रै प्रकाश भेट्न सकिएन
रातका ताराहरु झारिदेऊ भगवान् !
जीवनभरि आँसु सहिदिन सक्थेँ
जन्मिँदा नै हाँसो छरिदेऊ भगवान् !
गोडमेल नगरी त आशा कहाँ फुल्थ्यो
प्रार्थनाका हात खोलिदेऊ भगवान् !
एकतारेले तिम्लाई देउता मान्नेछ
आमाको पाउमा झुकिदेऊ भगवान् !
(गजलकार एकतारे निजामती सेवाअन्तर्गत राष्ट्रिय स्वास्थ्य तालिम केन्द्रमा कार्यरत छन् । आफ्नो जैविक नामभन्दा ‘एकतारे’मै चिनिन चाहने उनले ‘भिसागर्ल’, ‘मञ्जरी’ र ‘झुम्की’ चलचित्रमा गीत लेखिकसेका छन् । बेलाबेलामा फुटकर गीत पनि लेखिराख्ने एकतारे कपिलवस्तुको जवाभारी-७ मा जन्मिएका हुन् । उनले    मा ब्लग लेख्छन् । उनलाई ट्विटरमा @ ह्यान्डलमा भेट्न सकिन्छ ।)
