
﻿सामान्यतः जन्मदिनमा उसका/उनका राम्रा कुरा गरेर तारिफ गरिन्छ, महान् बनाईन्छ । सम्बन्धित व्यक्तिसँग बिताएका रमाइला क्षणको सम्झना गरेर खुशी पारिन्छ । तर विहिबार आफ्नो जन्मदिन मनाईरहेका संचारकर्मी नरेश भट्टराई भने त्यती धेरै भाग्यमानी हुन पाएनन् । अथवा, बर्थ डे ब्वाय आफ्नै जन्मदिनमा हँसिमजाकको पात्र बनाइए । हाँस्यकलाकार बोलाएर जन्मदिन मनाएका नरेश स्वयं पनि आफ्नो मजाकमा हाँसो थाम्न भने सकेनन् ।

 जन्मदिनकै दिन पारेर आफु रचित गीतहरुको संग्रह एल्बम ‘हाइट’ को सार्वजनिक गरेका नरेशले कार्यक्रममा मन्तव्यका लागि बोलाएका थिए, हाँस्यकलाकार दिपकराज गिरी, सिताराम कट्टेल (धुर्मुश), गायक रामकृष्ण ढकाल लगायत ।
रामकृष्णले स्वदेशमै भएको एक महोत्सवमा सहभागी हुँदा नरेशसँगै रातीदेखि बिहान चार बजेसम्म बियर खाएको प्रसंग कोट्याएपछि बोल्न आए, दिपकराज । ‘मलाई नेपालमा तीन जना अति मनपर्छ । एक आर्यन सिग्देल, दोस्रा जिवन लुईटेल र तेस्रो नम्बरमा नरेश भट्टराई’ दिपकराजले यति भनिसक्दा छेवैमा रहेका दिपाश्री निरौला र कुन्जना घिमिरे (सुन्तली) एकाएक जोडतोडले हाँस्न थाले । त्यसपछि उपस्थित कसैले पनि हाँसो थाम्न सकेनन् । स्वयं नरेश नै तर्कुले देखिने गरी हाँस्न थाले ।

लगत्तै बोल्न माइक समाते, सितारामले । उनले आबुधावी जाँदा नरेशसँगको एउटा प्रसंग झिक्न चाहे । ‘म आबुधावीको एउटा घटना भन्छु है’ सितारामले यसो भन्दै गर्दा कुन्जना जर्‍याकजुरुक उठेर सितारामलाई नभन्न आग्रह गर्न थालिन् । सिताराम दोधारमा परे । उपस्थितमा झन् कौतुहलता थपियो । सबैको आग्रह भन्नमै रह्यो । त्यसपछि नरेशले नै उक्त घटना भन्न स्वीकारोक्ति दिए ।


त्यसपछि सिताराम बोले, ‘त्यहाँ एउटा खेल थियो, २८० को स्पीडमा कुदाउने । नरेश दाई पनि खेल्न बस्नुभयो । तर पछि फर्केर आउँदा आयोजकले नै उहाँलाई चिनेनन् र खोई त नरेश जी भनेर मलाई सोधे । जबकी नरेश दाई त्यही छेवैमा हुनुहुन्थ्यो ।’

अघिसम्म नभन्न आग्रह गरेकी कुन्जना यतिबेला भने दिपाश्रीसँग लाईमेली गर्दै खित्का छोडेर हाँस्दै थिइन् । उपस्थित अन्य भने सितारामको कुरासँगै यी दुईको हाँसो देखेर थप हाँसे । माहौल नरेश लक्ष्यित ठट्यौलीमय भएपछि सिताराम जोगिने शैलीमा कुरा टुंग्याए, ‘मैले केही भनेकै छैन, आफैं बुझ्नु है ।’

हाँसो चलिरहेकै बेला दर्शकदीर्घामा बसिरहेका गायक सत्यराज आचार्यले मन थाम्न सकेनन् । जुरुक्क उठे र माइक समात्न स्टेजतर्फ लम्के । ‘नरेश दाई एकपटक रोलर कस्टरमा चढ्नु भएछ’ हातमा माइक लिएर बोलिरहेका सत्यराजले हाउभाउसहित बोले, ‘अरु सबैको हात कस्टर चल्नुअघि अन्त बलियोगरी समात्नमा थियो । तर नरेश दाईको हात भने तालु समात्नमा थियो ।’ त्यसपछि हाँसोले पराकाष्ठा नै नाघ्यो ।


सबैको नरेशप्रतिको ठट्यौलीको विषय भने उनले प्रयोग गर्ने नक्कली कपाल (वीग) लाई लिएर थियो । सबै हाँसोको माहौलमा रमाइरहेका बेला गायक हेमन्त शर्मा भने नर्भस देखिन्थे । पछि उनी सुटुक्कै कार्यक्रमबाट बिदा भएपछि लामो समय गाईगुई भयो । आखिर बर्थ डे ब्वायले नै छेडखानीको रमाइलो आत्मसाथ गरिरहँदा हेमन्त किन नर्भस भए त ?
