
﻿शनिबार मात्रै प्रधानमन्त्री केपी शर्मा ओलीले सरकार चिप्लेकिराको गतिमा देश अघि नबढ्ने भन्दै विपक्षिलाई ध्वाँस दिए । तर आफैं भने कति सुस्त छन् भन्ने प्रमाण फेला परेको छ ।
मंसीर १८ मा रिलिज भएर पनि हलबाट उत्रिसकेको फिल्म ‘चकलेट’ लाई सफलताको शुभकामना दिंदै उनले डेढ महिनापछि अर्थात् माघ ५ मा पत्र लेखेका छन् । ओलीको हस्ताक्षरित पत्रमा फिल्मको भव्य सफलताको हार्दिक शुभकामना भनिएपनि ‘चकलेट’ ले निराशाजनक प्रदर्शन गरी उत्रेको प्रधानमन्त्री कार्यालयले थाहा पाएन । जबकी फिल्म नचलेपछि निमात्री समेत रहेकी अभिनेत्री पूजना प्रधानले दर्शकले फिल्म नहेरिदिएको भन्दै रोष व्यक्त गर्दै फेसबुकमा लेखेकी थिइन् ।
प्रधानमन्त्रीको शुभकामना

तर, प्रम ओलीको पत्रमा भनिएको छ, ‘नायिका प्रधान सात वर्षदेखि अनाथ र असहाय बच्चाहरुका लागि समाजसेवा गर्दै आईरहनु भएको छ । उहाँले यो फिल्मको प्रदर्शनबाट उठेको रकमले ५० असहाय बच्चाका लागि भवन निर्माण गरेर उनीहरुलाई आश्रय र शिक्षा दिने उद्देश्य लिनु भएकोमा म यस कार्यको प्रशंसा गर्छु र कार्य सफलताको कामना पनि गर्छु ।’
त्यसो त पत्रको शुरुमै ‘चकलेट फिल्म निर्माण गरेको थाहा पाउँदा मलाई खुशी लागेको छ । सर्वप्रथम म यस फिल्मको भव्य सफलताको हार्दिक शुभकामना व्यक्त गर्दछु’ भनिएको छ ।
उक्त पत्रलाई ‘चकलेट’ निर्देशक निर्मल शर्माले फेसबुकमार्फत् सार्वजनिक गरिदिएका हुन् । प्रधानमन्त्रीको शुभकामना भने फिल्म पक्षलाई लगनपछिको पोते बन्यो । यतिबेला भने फिल्मको जेनतेन च्यारिटी शो चलिरहेको छ ।