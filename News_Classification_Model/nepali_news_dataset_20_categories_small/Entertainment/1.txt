
﻿गतवर्षदेखि शुरु सीजी कामना फिल्म अवार्ड यसवर्ष नहुने भएको छ । वैशाखमा गएको भुकम्प र त्यसपछिको नाकाबन्दीका कारण दोस्रो संस्करणको अवार्ड नयाँ वर्षको सुरुवातमै हुने आयोजकले जनाएको छ ।
‘भुकम्प र नाकाबन्दीका कारण हामीले अवार्डलाई रमाइलो मनले गर्न नसक्ने ठानेर यसवर्ष नगरेका हौं’ आयोजक संस्था कामना प्रकाशन गृह प्रमुख पुस्करलाल श्रेष्ठले भने । मंगलबार होटल साल्टीमा रात्री भोजको आयोजना गर्दै आयोजकले २०७२ मा अवार्ड गर्न नसकिएको जानकारी गराएको हो ।
सहज परिस्थिती भएको खण्डमा दोस्रो संस्करण मंसीरमा हुनु पर्ने थियो । अब झन्डै छ महिनापछि धकेलिने भएको हो । कार्यक्रममा फिल्मकर्मीको बाक्लो उपस्थिती रहेको थियो ।