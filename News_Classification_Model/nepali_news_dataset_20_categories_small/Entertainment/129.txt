
﻿काठमाडौं ।  म्युजिक नेपालले गीतको ‘पाइरेसी’ रोक्न म्युजिक एटीएम प्रयोगमा ल्याउने तयारी गरेको छ । गीत किनेर भन्दा यूट्यूवबाट डाउनलोड गरेर सुन्ने प्रचलन बढ्दै गएपछि कलाकारको आमदानीको स्रोत बन्द भएको भन्दै म्युजिक नेपालले एटीएम प्रयोगमा ल्याउने तयारी गरेको हो ।
गीतको पाइरेसी बढेकाले कलाकारहरुले रोयल्टी पाउन नसक्ने अवस्था आएपछि म्युजिक एटीएमको सुरूवात गर्न लागेको म्युजिक नेपालका बजार ब्यबस्थापक बिकी थापाले बताए ।
“गीतको पाइरेसी बढेसँगै कलाकारले रोयल्टी पाउन छोडे त्यसैले हामीले कलाकारलाई पनि केही राहात होस भनेर यो नयाँ प्रविधिको प्रयोग गर्न खोजेका छौं”, थापाले भने, “पीआरबीटी, सीआरबीटी बन्द हुने अवस्थामा पुगेकाले कलाकारको लगानी डुब्ने अवस्थामा केही सहयोग होस् भनेर यो प्रविधि सुरू गर्न लागेका हौं ।”
थापाका अनुसार सुरूमा यो प्रविधि काठमाडौं उपत्यकामा प्रयोगमा ल्याइनेछ । क्यासेट तथा सीडी विक्री गर्ने डिलरमा म्युजिक एटीएम राखिनेछ । बजार ब्यबस्थापक थापाकाअनुसार एटीएमबाट गीत तथा भिडियो पेन ड्राइभ, सीडी, भीसीडी, मेमोरीमा डाउनलोड गर्न सकिन्छ । एउटा अडियो गीतको ५ रुपैयाँ, भिडियोको १० रुपैयाँ, डकुमेन्ट्रीको १५ रुपैयाँ र चलचित्रको २० देखि २५ रुपैयाँ पर्नेछ ।
एटीएमबाट डाउनलोड गरिएको गीत तथा भिडियो अर्को कुनैपनि ‘डिभाइस’मा कपि गर्न मिल्ने छैन । तर, त्यसैबाट सुन्न भने सकिनेछ । गीत तथा भिडियो डाउनलोड गर्न भने भौचरको ब्यबस्था गरिने अथवा एटीएम मेसिनमा पैसा छिराएपछि डाउनलोड हुने व्यवस्था गर्न लागिएको म्युजिक नेपालले जनाएको छ ।
म्युजिक नेपालले एटीएमबाट आएको पैसा कलाकार, डिलर, म्युजिक नेपालसँगै सरकारलाई करसमेत तिर्ने जनाएको छ ।
यूट्यूवबाट विना पैसा गीत तथा चलचित्र डाउनलोड भइरहेको अवस्थामा यो एटीएम प्रविधिको प्रयोगमा ल्याउन लागेको हो । बजार व्यवस्थापक थापाका अनुसार म्युजिक नेपालमा करिब ९०० कम्पनी आबद्ध रहेको भन्दै अन्य कम्पनी पनि आएमा सहकार्य गर्न सकिने बताए ।