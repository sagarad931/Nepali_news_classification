
﻿फिल्म ‘भाग सानी भाग’ ले अस्ट्रेलियामा भब्य प्रिमियरपछि विभिन्न शहरमा विशेष शोको प्रदर्शन जारी राखेको छ । नेपालमा चैत्र ५ देखि प्रदर्शन आउने उक्त फिल्मको जनवरी २९ मा अष्ट्रेलियाको डर्बिनमा भब्य रेड कार्पेट सहित प्रिमियर गरिएको थियो ।
प्रिमियरपछि अष्ट्रेलियाकै पर्थ शहरमा जनवरी ३१ मा अर्को शो भएको निर्माता बिष्णु चापागाईले बताए । दुवै शोजमा दर्शकहरुको बाक्लो उपस्थिती रहेको बताईएको छ । त्यसैगरी फिल्मले अस्ट्रेलियाको क्यानबेरामा फेब्रुअरी ५ मा सिडनी, ६ र ७ मा मेलबर्न, १३ र १४ मा एडिलेड, १९ र २१ मा ब्रिसबेनमा पनि प्रर्दशन गरिने निर्माण पक्षले जनाएको छ । फिल्ममा सानीको शीर्ष भुमिकामा अभिनय गरेकी नायिका केकी अधिकारी र देबको भुमिकामा रहेका नायक सबिन श्रेष्ठको जोडीलाई अष्ट्ेरलियाका दर्शकहरुले रुचाईदिएका छन् ।
नेपाली फिल्मको बिश्व बजारीकरणलाई बिस्तार गर्ने उद्देश्यले ‘भाग सानी भाग’ लाई अष्ट्रेलियाबाट प्रिमियर गरिएको गैर आबासिय नेपाली संघ (एनआरएन), अष्ट्ेरलिया तथा फिल्मका निर्माता चापागाईले बताए । उनले फिल्म हेरेका अधिकांशले कथासँगै यसको गीतसंगीत पनि रुचाएको दाबी गरे ।
नवल नेपालको निर्देशनमा बनेको फिल्ममा चापागाईंसँगै संगीतकार चेतन सापकोटा, शहदेव गौतम र बिलोन पोख्रेलले मिलेर निर्माण गरेका हुन् ।