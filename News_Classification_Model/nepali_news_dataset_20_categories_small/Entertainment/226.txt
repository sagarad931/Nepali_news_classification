
﻿काठमाडौं । नेपालमा ‘फिल्म कल्चर’को विकास हुन नसक्नुको कारक स्वयम निर्माता तथा निर्देशक नै रहेको चलचित्र निर्देशकहरुले बताएका छन् । राम्रा चलचित्र निर्माण गर्न नसक्नु नै चलचित्र संस्कृति निर्माण नहुनु मुख्य कारण रहेको निर्देशकहरुको भनाइ छ ।
“नेपालमा चलचित्र निकै कम दर्शकले हेर्छन्, राम्रा चलचित्र बनाउन नसक्नु नै यसको कारण हो”, चलचित्र निर्देशक तुलसी घिमिरेले भने, “भारतमा ६०–७० प्रतिशत जनताले चलचित्र हेर्छन् हाम्रोमा मुस्किलले ६–७ प्रतिशत जनताले मात्रै चलचित्र हेर्छन् ।”
घिमिरेले नेपाली चलचित्रको पनि ग्रेड निर्धारण गर्नु बताए । नेपाली चलचित्रमा अस्लिलता धेरै भित्रिन थालेको भन्दै उनले भने,“परिवारसँग बसेर हेर्ने चलचित्र बनेका छैनन् । यसले पनि चलचित्र हेर्ने संस्कृति निर्माण गर्न अवरोध पुगिरहेको छ ।”
चलचित्र निर्देशक तथा निर्माता विकास आचार्य पनि राम्रा चलचित्र नबनेकै कारण चलचित्र हेर्ने संस्कृति निर्माण हुन नसकेको बताउँछन् । “६–७ प्रतिशत नेपाली जनताले पनि चलचित्र हेर्दैनन् होलान्, म यसमा अरुलाई दोष दिन्न । कमजोरी हाम्रै हो”, उनले भने, “राम्रा चलचित्र निर्माण गर्न सकियो भने दर्शकले चलचित्र खोजेर हेर्छन् ।”
पारिवारिक चलचित्र कम बन्नु पनि चलचित्र संस्कृति नबढ्नुको कारण रहेको आचार्यको भनाइ छ । “५ मिनेट पनि सँगै बसेर हेर्न सकिने चलचित्र बन्दैनन् । परिवार बसेर हेर्न सकिने चलचित्र नबनेसम्म यो अवस्थामा सुधार आउँदैन ।” उनले भने ।
चलचित्र निर्देशक निश्चल बस्नेत पनि राम्रा र पारिवारिक चलचित्र बन्न नसक्नु चलचित्र संस्कृति निर्माण हुन नसक्नुको मुुुख्य कारण रहेको बताउँछन् । “राम्रा चलचित्र नबनेका कारण नै दर्शकहरु हलसम्म नपुगेका हुन्”, बस्नेतले भने, “पछिल्लो समय बनेका चलचित्रहरु युवा लक्षित भए, युवालाई टार्गेट गरेर बनाएर निर्माण गरिएको चलचित्रहरु परिवारसँग बसेर हेर्न मिल्दैन त्यसैले पनि सबैले चलचित्र हेर्दैनन् ।”
वर्षमा कम्तिमा पनि ७/८ वटा राम्रा र पूर्ण पारिवारिक चलचित्र निर्माण गर्न सकियो भने चलचित्र हेर्ने संस्कृतिको विकास हुने उनको भनाइ छ । “चलचित्र कुन रेटिङको हो, त्यो पब्लिसिटी गर्दैदेखि पोष्टरमै उल्लेख हुनु पर्छ । यसो भयो भने दर्शकलाई सजिलो हुन्छ । चलचित्र हेर्न संस्कारको पनि विकास हुन्छ ।”