
﻿राजविराज, १६ बैशाख । नेपाली साङ्गीतिक क्षेत्रमा संघर्षरत नाम हो, निखिल राउत अर्थात विवेक यादव ।
सानै उमेरदेखि आमा शान्ति देवी र बुवा घनश्याम यादवसंगै सांगीतिक क्षेत्रमा प्रवेश गरेका विवेक मोरङ्गको बिराटनगरमा रहेर सांगीतिक क्षेत्रमा संघर्ष गरिरहेका छन् । सप्तरीको रायपुर गाविसको रुपनी बजार हाल शम्भुनाथ नगरपालिका– १ मा वि.स. २०५० सालमा जन्मिएका विवेक सानै उमेरदेखी गीत सङ्गीतप्रति अथाह रुचि भएको बताउँछन ।
गायक बन्ने सपना सँगालेर गुनगुनाउँदै यादव २०६७ सालमा विराटनगरका सङ्गीतकार सुधीर शाहीको साथ पाएर औपचारिक रूपमा गायनमै होमिए । शाहीसँग विराटनगर स्थित उनकै घरमा सङ्गीतको प्रशिक्षण लिएको उनले बताए । करिब चार वर्ष उनकै घरमा सङ्गीतको प्रशिक्षण लिएपछि उनले २०७२ सालमा पहिलो पटक गीत रेकर्ड गराउन भ्याए । उनकै शब्द र भावना घिमिरेको शब्द तथा सुधिर शाहीको सङ्गीतमा कहाँ हरायौ तिमि मेरो दिल तोडी ‘बेचैनी ले बढ्छ धड्कन’ बोलको गीतमा उनले पहिलो पटक स्वर भरेका हुन् । त्यस यता स्टेज शो र अन्य कार्यक्रमहरुमा आफ्नो प्रतिभा पस्किंदै आएका राउत भर्खरै आफ्नो पहिलो एकल एल्बम “दिलको उपहार” सार्वजनिक गरेका छन ।
हालसम्म ५ वटा आधुनिक गीतहरु संग्रहीत उनको एल्बममा चर्चित गायिका सिर्जना कार्कीले समेत साथ दिएकी छिन् । एल्बममा निखिल राउत, भावना घिमिरे र मिनकुमार नवदितको शब्द रहेको छ भने सुधिर शाही र नितिन गजुरेलले सङ्गीत भरेका छन् । भविष्यमा यहि क्षेत्रमा केही गरेर देखाउने सोच रहेको छ । उनी अहिले पुर्वको विभिन्न कार्यक्रमहरुमा निकै व्यस्त छ्न । यादवको साउन ७ गते बिराटनगरमा एकल साँझ कार्यक्रम समेत हुन लागेको छ । नेपाली सांगीतिक बजार खस्किएको
बेला पनि नयाँ जोश र उत्साह लिएर केही गर्ने सोचका साथ अगाडि बढि रहेका छन् ।