
﻿भरत रेग्मी प्रबन्ध निर्देशकहिमालय अनटप अग्र्यानिक कफी इस्टेट प्रालि
०२८ सालमा धादिङको नलाङ भन्ने ठाउँको ज्यामीस्वाँरा– ५ मा सामान्य परिवारमा जन्मिएँ । घरको आर्थिक अवस्था निकै कमजोर थियो । गरिबीकै कारण दुर्गम ठाउँकै स्कुल जानुपर्ने बाध्यता थियो । धनीमानीका छोराछोरी त्यो स्कुल जाँदैनथे । आफ्नो खेतबारीबाट उत्पादित अन्नपातले जेनतेन खानमात्रै पुग्थ्यो ।
आम्दानीको प्रमुख स्रोत बुबाको जजमानी थियो । त्यतिबेला एउटा घरमा श्राद्ध गर्दा १ मोहोरदेखि १ रुपैयाँसम्म कमाइ हुन्थ्यो । त्यति पैसाले सात जनाको परिवार पाल्न बुबालाई पनि सहज थिएन । छोराछोरीलाई राम्रो स्कुलमा पढाउने कुरा त परै जाओस् । मैले पढ्ने स्कुलमा पनि महिनाको ७ रुपैयाँ मासिक शुल्क तिर्नुपथ्र्यो । त्यही रकम तिर्न पनि हाम्रो परिवारलाई धौ–धौ थियो ।
म सानैदेखि चञ्चले स्वभाव र तिखो दिमागले भरिपूर्ण थिएँ । उमेरले सानै भए पनि केही न केही नयाँ काम गर्न रुचाउँथें ।
त्यतिबेला म कक्षा ४ मा पढ्थें । घरदेखि मैले पढ्ने स्कुल करिब २ घण्टा टाढा थियो । स्कुलबाट घर फर्कंदा होस् वा घरबाट स्कुल जाँदा– त्यहीबेलादेखि नै गाउँ, समाज र देशका लागि केही गर्नुपर्छ भन्ने लाग्थ्यो ।
कक्षा ७ सम्म मैले स्वामी भन्ज्याङ माध्यमिक विद्यालयमा अध्ययन गरें । स्कुल–घर गर्न अत्यन्तै गाह्रो भएपछि मैले बुबासँग अनुनयविनय गरें । बुवाले मलाई चितवन जान अनुमति दिनुभयो ।
चितवनस्थित आफन्तको घरमा बसेर ७ कक्षादेखि एसएसलीसम्म पढें । घरको आर्थिक अवस्थाले मलाई रातदिन सताइरहन्थ्यो । एसएसली पास गरेपछि घरको आर्थिक बोझ ममाथि थोपरियो ।
बुबाले जजमानी गरेर ल्याएको पैसाले सामान्य गर्जोसमेत टर्न छाड्यो । भाइबहिनीहरुलाई पढाउनुपर्ने बाध्यता त छँदै थियो । एसएलसी पास गरे पनि सन्तोषले ज्युन सकिनँ ।
घरको चिन्ताले अत्यन्तै सताउन थालपछि पढाइ र कामलाई एकसाथ अघि बढाउन खोजें । ‘तँ चिता, म पुर्याउँछु’ भन्ने उखान मसँग मेल खायो । केही दिनमै सौराहाको एउटा होटलमा वेटर जागिर पाइहालें । टेबुल पुछ्ने, खाना तथा खाजाको अर्डर लिने काम गर्न त्यति सजिलो थिएन ।
होटलमा विभिन्न देशका पर्यटक आउँथे । कहिले नर्वेजियन त कहिले फ्रान्सेली पर्यटकले दिएको टिप्सबाट जेनतेन मेरो गुजारा चल्थ्यो । कम्पनीले दिने मासिक २ सय रुपैयाँ तलब खर्च नगरी घर पठाउँथें । त्यो बेला अरुले दिनभर काम गर्दा १० रुपैयाँ कमाउँथे । पछि गाइड हुँदै त्यही होटलको म्यानेजरसम्म भएँ । त्यतिबेला मेरो मासिक तलब ५ हजार रुपैयाँ पुगेको थियो । आर्थिक अवस्था बिस्तारै सुध्रिँदै थियो ।
वेटर, पर्यटक गाइड र म्यानेजर हुँदा मेरो ‘पब्लिक रिलेसन’ बढेको थियो । होटलमा आउने सबै पर्यटकसँग मेरो उत्तिकै घनिष्ट सम्बन्ध थियो । बेला–बेलामा सोच्थें– स्कुल पढ्दा देखेको सपना साकार पार्न पनि यो ‘पब्लिक रिलेसन’ प्रयोग गर्नुपर्छ ।
त्यहीअनुसार म अघि बढें । यो सन् १९९३ तिरको कुरा हो ।
मामा भीम खनाल पहिल्यैदेखि पर्यटन व्यवसायमा आबद्ध हुनुहुन्थ्यो । उहाँले काठमाडौं आएका पर्यटकलाई हाम्रो होटलमा पठाइदिनुहुन्थ्यो । हामीकहाँ आउने पर्यटकलाई मैले मामाको ट्राभल एजेन्सीमा पठाउँथें । पारिवारिकसँगै व्यावसायिक सम्बन्ध निकै बलियो भयो, हामी पार्टनरसमेत बन्यौं । मामा–भाञ्जा मिलेर ट्राभल्स सर्भिस दर्ता ग¥यौं । मामाको अर्को ट्राभल एजेन्सी छँदै थियो । म काठमाडौं गएर पर्यटक ल्याउँथें । यहीबीच पर्यटकको रूपमा आउने नर्वेजियन कन्सुलरसँग पनि मेरो हिमचिम बढ्यो । यसले मलाई दीर्घकालीन फाइदा पुर्यायो ।
५ वर्ष म्यानेजर भएपछि आफ्नै व्यवसायलाई पूर्णता दिन काठमाडौं आएँ । खाइपाइ आएको म्यानेजरको जागिर छाडें ।
जीवनका उतारचढाव उस्तै रहे । कहिले एक्कासि उचाइमा पुगें भने कहिले नपत्याउँदो गरी ओरालो लागें । एसएलसी पास गरेर होटलमा जागिर खान थालेपछि मलाई लागेको थियो– अब मेरा दुःखका दिन गए । परिवारका दुःख सकिए । तर, जीवन सोचेजस्तो सीधा धर्सोमा हिँड्दैन । मेरो खुसी ५ वर्ष पनि टिकेन । होटलको जागरि छाडेपछि दुःखको अर्को संस्करण सुरु भयो ।
तत्कालीन विद्रोही माओवादी युद्धको ठूलो असर मेरो व्यवसायमा पर्यो । देशमा अशान्ति भएपछि पर्यटक आउने कुरै भएन । पर्यटकको आवागमन नै रोकिएपछि त्यसको प्रत्यक्ष असर हामीजस्ता व्यवसायीमाथि थुप्रियो ।
जागिर छाड्नु र आफ्नो व्यवसाय पनि धराशायी हुनुले ममा निराशा झांगिदै गयो । दैनिक हातमुख जोर्नसमेत धौ–धौ भयो । बिहान–बेलुका तरकारी किन्न, अफिस र आफू बसेको कोठा भाडासमेत तिर्न नसकेर बिजोक भयो ।
दुई वर्ष यसरी नै चल्यो । साथीभाइसँग ऋण खोज्दै बिहान–बेलुकाको गर्जो टार्न थालें । समय बित्दै गयो । र, एकदिन समयले कोल्टे फेर्यो ।
कर्मले हो कि भाग्यले, थाहा छैन । नर्वेजियन कन्सुलरले दुई ग्रुप पर्यटक हाम्रो
ट्राभल्स एजेन्सीमा ल्याइदिए । भगवान स्वयं आएर हाम्रो उद्धार गरेजस्तो लाग्यो । हातमुख जोर्नै महाभारत भइरहेका बेला दुई ग्रुप पर्यटक आएपछि केही राहत भयो । जिन्दगीले त्यहीँबाट नयाँ मोड लियो । त्यसपछि हाम्रो व्यवसाय निरन्तर उकालो लागिरह्यो ।
समयसँगै हाम्रो व्यवसाय फस्टाउँदै गयो । हराएको खुसी बिस्तारै फर्कन थालिसकेको थियो । त्यतिबेला पनि मैले आफ्नो गाउँमा केही गर्नुपर्छ भन्ने चेत गुमाएको थिइनँ ।
म प्रकृतिप्रेमी हुँ । हाम्रो एजेन्सीमा आउने पर्यटकलाई आफैं जंगल सफारी गराउन लैजान्थें । त्यही क्रममा पर्यटकसँग स्वदेशमात्रै होइन, विदेशसमेत घुम्ने अवसर पाएँ । विश्वका धेरै देश घुमें । नयाँ–नयाँ कुरा सिक्न पाएँ ।
मलाई पहिलेदेखि नै लागिरहेको थियो– एउटामात्र व्यवसाय गर्दा जुनसुकै बेला दुर्घटना हुन सक्छ र दैनन्दिन जीवन गुजार्न पनि मुस्किल हुन सक्छ । त्यसैले पर्यटनका अतिरिक्त अर्को व्यवसाय पनि सुरु गर्ने सोच बनाएँ र अध्ययन गर्न थालें ।
दुई वर्षको लामो अध्ययनपछि अत्यन्तै सम्भावना भएको क्षेत्र कफी हो भन्ने निचोडमा पुगें र त्यतै लागें । सन् २०१० देखि धादिङको नलाङमा व्यावसायिक कफीखेती गर्ने निधो गरें । एकातिर पर्यटन व्यवसाय छँदै थियो । त्यसैलाई सहयोग पुग्ने गरी ‘एग्रो टुरिजम’को अवधारणालाई आत्मसात गर्दै अघि बढें ।
विभिन्न मुलुक घुम्दा विश्व बजारमा कफीको माग कस्तो छ, देखिसकेको थिएँ । तर, कफीको बारेमा प्राविधिक ज्ञान नहुँदा सन् २०१० मा लगाएका १४ हजार बिरुवा भटाभट मर्न थाले । पहिलो गाँसमै ढुंगा लाग्यो । तैपनि हरेस खाइनँ । पहिलो वर्ष लगाएका सम्पूर्ण कफीका बिरुवा मर्दा ६० लाख रुपैयाँ घाटा भयो । त्यसपछि घरपरिवारबाट पनि यो व्यवसाय छाड्न ठूलै दबाब पर्यो । तर, म आफ्नो अडानबाट अलिकति पनि डगमगाइनँ ।
त्यसपछि फेरि कफीकै बारेमा अध्ययन गर्न थालें । विभिन्न देश भ्रमण गरें । अध्ययन गर्न थालेको चार महिनामा बल्ल थाहा पाएँ– बिरुवा मर्नुको कारण ।
मैले गलत मौसममा बिरुवा लगाएको रहेछु ।
त्यसपछि सन् २०११ मा १६ हजार बिरुवा लगाएँ, सिजन मिलाएर । न त कफीका विरुवा नै मरे, न परिवारको दबाब नै खेप्नु पर्यो । अहिले ४ सय रोपनी जग्गामा ५१ हजार बिरुवा लगाएको छु । त्यसबाट उत्पादित कफी युरोप, अमेरिका र अस्ट्रेलियाका विभिन्न सहर पुग्छन् ।
मसँग अहिले १५० भन्दा बढी कर्मचारी हुनुहुन्छ । कफीको फार्मभित्र होमस्टेसमेत चलाएको छु, जहाँ राजदूत, कन्सुलर तथा अन्य पर्यटकको घुइँचो नै लाग्छ ।
४ सय रोपनीमा कफीमात्रै छैन, अन्य नगदेबाली पनि लगाएको छु । यसबाट पनि राम्रो आम्दानी हुन्छ । यो वर्षमात्रै कफीभित्र अदुवा लगाएको थिएँ, १० टन फल्यो । ५ टन बेसार उत्पादन भयो ।
कफी फार्म र एग्रो टुरिजममा अहिलेसम्म मेरो ६ करोड रुपैयाँभन्दा बढी लगानी भइसकेको छ । राज्यले कृषि क्षेत्रको विकासमा ठूलो लगानी गरे पनि हामीजस्ता व्यवसायीलाई कुनै सुविधा दिन सकेको छैन । कृषि विकास मन्त्रालयअन्तर्गतको व्यावसायिक कृषि तथा व्यापार आयोजना (प्याक्ट)ले कफीखेतीमा लगानी गर्ने भने पनि हालसम्म दिएको छैन । ट्राभल्स एजेन्सीबाट कमाएको र बैंकबाट ऋण लिएर फार्म विस्तार गर्दै कर्मचारीलाई तलब खुवाइरहेको छु ।
म गरिबीसँग संघर्ष गर्दागर्दै यहाँसम्म आइपुगेको हुँ, त्यसैले म कामको सम्मान गर्छु । मेरो कम्पनीमा काम गर्ने हरेक कर्मचारीलाई म समान व्यवहार गर्छु ।
मेरो मुख्य उद्देश्य भनेकै यो परियोजनालाई मोडल बनाएर सकेसम्म युवालाई यहीँ राख्न सकियोस् भन्ने हो । अहिले मकहाँ आउने पर्यटकलाई यहीँका उत्पादन खुवाउँछु । प्रत्येक पर्यटकले १ देखि २० किलोसम्म कफी विदेश लैजाने गरेका छन् । त्यसैबाट सामान्य खर्च धान्दै आएको छु ।
यहाँको उत्पादन खाएपछि पर्यटकहरु लोभिन्छन् । हरेक चिज स्थानीय र स्वाद पनि स्थानीय भएकाले उनीहरुको रोजाइ पनि यही हुन्छ ।
तर, फार्ममा मागअनुसार कफी उत्पादन हुनै सकेको छैन । नेपाल घुम्न आउने विदेशीले प्रचारप्रसार गरेका ठाउँमा मात्रै कफी पुर्याउन सकियो भने ठूलो उपलब्धि हुन्छ ।