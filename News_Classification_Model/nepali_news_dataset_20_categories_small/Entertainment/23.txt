
﻿सूचना तथा संचार मन्त्रालयले मातहतको चलचित्र विकास बोर्ड सदस्यमा मंगलबार उत्तम केसीलाई गरिएको नियुक्तीलाई निवर्तमान सदस्य सुरेशदर्पण पोखरेलले मनमौजी शैलीमा भएको आरोप लगाएका छन् ।
बोर्ड सदस्य सुरेशदर्पण विगत पाँच महिनादेखि अमेरिकामै बसेपछि उनलाई हटाई रिक्त स्थानमा उत्तमलाई ल्याईएको थियो । ‘म बहाल रहेको बोर्डको सदस्य पदमा माननीय मन्त्रीले मनमौजी शैलीमा नियम कानुनको पर्वाह नगरी सम्बन्धित पक्षलाई सफाई दिने अवसर समेत नदिई निरंकुश शैलीमा खल्तीबाट बोर्ड सदस्य हेरफेर गर्ने कार्यप्रती मेरो गम्भिर ध्यानाकर्षण भएको छ’ अमेरिकाबाटै विज्ञप्ती जारी गर्दै सुरेशदर्पणले भनेका छन् । उनले आफु दुई अन्तर्राष्ट्रिय फिल्म फेष्टिभलमा सहभागी हुने र आगामी वर्ष अमेरिकामै हुने नेपाली फिल्म फेष्टिभलको पूर्व तयारीमा समय खर्चेर बिहिबार मात्रै स्वदेश फिर्न लागेको जनाउँदै भनेका छन्, ‘यो खबरले कानुनी राज्यको धज्जी उडाएको मैले ठानेको छु ।’
त्यसो त सुरेशदर्पणले आफु नहुने बित्तिकै बोर्ड निस्क्रिय रहेको आरोप लगाउँदै थपेका छन्, ‘अमेरिका आउनुअघि निर्णय गरेर मैले पूर्व योजना समेत तयार पारेको इ–टिकेटिंग घोषणा अनुरुप तीन महिनामा किन लागू हुन सकेन ?’ उनले मुद्दाहरु रोक्न खोज्ने शक्तिहरुकै कारण पुरा कार्यकाल अगावै नियम विपरित सदस्य हेरफेर गरिएको आरोप लगाएका छन् । सुरेशले आफुलाई पदको लोभ नभएपनि स्वेच्छाचारी कदमको विरोधमा पछि नपर्ने भन्दै कानुनी उपचारका लागि अदालत जाने संकेत दिएका छन् ।