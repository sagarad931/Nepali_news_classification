
﻿काठमाडौं, ५ फागुनः अभिनेता खगेन्द्र लामिछानेले नयाँ चलचित्र बनाउने बताएका छन् । उनको लेखन तथा अभिनय रहेको चलचित्र ‘पशुपतिप्रसाद’ चलिरहेकै बेला लामिछानेले नयाँ चलचित्र बनाउने बताएका हुन् ।
करिव डेढ वर्ष भित्र नयाँ चलचित्र प्रदर्शन गर्नेगरी तयारी सुरू भइसकेको उनले जनाए । ‘अबको करिव डेढ वर्षभित्र मेरो नयाँ सिनेमा तपाईंहरुले हेर्न पाउनु हुनेछ, त्यसका लागि मैले कथा लेखनको काम थालिसकेको छु,’ लामिछानेले बाह्रखरीसँग भने,‘मेरो पशुपतिनाथ हिट भयो भनेर मैले अर्को सिनेमा भने बनाउन थालेको होइन ।’
पशुपतिप्रसाद जस्तै फरक कथाबस्तु रहने भन्दै उनले भने,‘म अलि फरक तरिकाको मान्छे छु त्यसैले, केही नयाँ कथा र प्रस्तुति नै दिने प्रयास गर्नेछु । म अब यी भन्दा फरक बनाउँछु तर, कथाबस्तु भने नेपाली कै हुनेछ ।’
पशुपतिप्रसादको समीक्षा गर्दै उनले भने,‘यो हार्नेहरुको कथा हो, टुल्के पनि हार्नेहरुकै कथा थियो ।’ पशुपतिप्रसाद लोकप्रिय हुँदैमा आफुमा कुनै परिवर्तन नआएको उनको भनाई छ । अभिनेता लामिछानेले आफु इमान्दारिताका साथ काम गर्दै जाने त्यसैले नै आफ्नो गन्तव्य र लोकप्रिता निर्धारण गर्ने बताए ।
आफ्नै लेखन र निर्देशनमा ‘दाँतको डोब’ नामक नाटकको प्रदर्शन गरिरहेका लामिछानेको कथा संग्रह यही जेठ महिनामा बजारमा आँउदैछ ।