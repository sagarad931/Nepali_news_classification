
﻿ 
दुई दर्जन चलचित्र निर्देशन गरिसकेका तुलसी घिमिरेका शब्दमा उनी अझै संघर्षरत छन् । नेपालमा भर्खर चलचित्र बन्न सुरू गर्दा गुरुको आज्ञा शिरोपर गर्दै आएका घिमिरे त्यसयता नेपालमै रहेर चलचित्र बनाइरहेका छन् । आफ्नो पहिलो चलचित्र ‘बाँसुरी’देखि आजसम्म आइपुग्दा उनले थुपै्र तीतामीठा अनुभूति सँगालेका छन् । आमाको मातृभूमि नेपाललाई कर्मभूमि बनाउन पाएकोमा आफूलाई सौभाग्यशाली ठान्ने घिमिरेलाई राम्रो चलचित्र बनाउन नसकेकोमा आफैंप्रति गुनासो छ । नेपालमा अझै पनि ‘गुड’ चलचित्र बन्न नसकको बताउने घिमिरेलाई बजेट नै मुख्य कारण हो भन्ने लाग्छ । ‘दर्पणछायाँ–२’ निर्माणको तयारीमा रहेका घिमिरेले आफ्नै शब्दमा बाह्रखरीलाई आफ्नो कथा भने:
० ० ०उभार
म कालिपोङमा २००८ सालमा जन्मिएँ । बीए पास गरेर सेन्ट्रल वाटर एन्ड पावर कमिसन सिसिक्कममा काम गरिरहेको थिएँ । ‘रोमियो एन्ड सिक्किम’ भन्ने चलचित्र टोली छायाँकनका लागि गयो । मलाई सानै उमेरदेखि चलचित्रमा काम गर्ने रहर थियो । त्इही टोलीका एक व्यक्तिसँग साइनो लगाएर म उनीहरूसँग मुम्बई पुगें ।
मुम्बई पुगेपछि थाहा पाएँ– चलचित्र त सोचेजस्तो सजिलो रहेनछ । त्यहाँ मैले कहिल्यै नसोचेको संघर्ष गर्नुप¥यो । गरें पनि । किनकि मलाई मेरो सपना पूरा गर्नु थियो । लाइट ब्वाई, मेकअप म्यान, क्यामरा टेकरको रूपमा वर्षौंसम्म काम गरें । पछि एडिटिङ रूममा पुगें । त्यहाँ असिस्टेन्ट एडिटर हुँदै फुल एडिटरको काम गरें । मेरा लागि यही उपयुक्त काम हो भन्ने लाग्यो र त्यहाँ लामो समय काम गरें । यसैक्रममा मैले निर्देशनको काम सिकें ।
त्यहाँ मैले तीन वटा चलचित्र निर्देशन गरें । सहायक निर्देशकको रूपमा थुपै्र चलचित्र बनाएँ ।
‘हुकुमत’, ‘बन्धन कच्चे धागेका’, ‘श्रद्धाञ्जली’, ‘नई दिशाएँ’, ‘हमसे बड्कर’, ‘कौन’ आदि चलचित्रमा मैले सहायक निर्देशक भएर काम गरें । मराठी, भोजपुरी, गुजराती, पञ्जाबी, हरियाणी, बंगाली भाषाका चलचित्र निर्देशन तथा सम्पादन गरें ।
मलाई निर्देशन तथा सम्पादनको कखरा कमलाकर कर्खानीले सिकाउनुभयो । त्यसैले उहाँलाई म गुरू मान्छु । मेरी आमाको मातृभूमि नेपाल हो भन्ने थाहा भएपछि उहाँले मलाई नेपाल गएर नेपाली भाषामा १० वटा चलचित्र बनाउन आज्ञा दिनुभयो । त्यही आज्ञा शिरोपर गरेर म नेपाल आएँ । नेपाल आएकोमा मलाई कहिल्यै गुनासो भएन । १० वटा चलचित्र बनाएर भारत नफर्किएकोमा पनि पछुतो छैन ।
मलाई आज्ञा दिएको एक सातामा गुरु बित्नुभयो । उहाँको आज्ञा शिरोपर गरे पनि मसँग चलचित्र बनाउने पैसा थिएन । जसरी हुन्छ– मैले चलचित्र बनाउनै पर्ने थियो । यही चिन्तामा घोत्लिरहेका बेला एक जना बंगाली साथीले लगानी गर्नुभयो र मैले पहिलो चलचित्र ‘बाँसुरी’ बनाएँ । त्यसपछि केही समयको अन्तरालमा ‘कुसुमे रुमाल’ बनाएँ । दुवै चलचित्र सफल भए । ‘कुसुमे रुमाल’ले त इतिहास नै रच्यो । त्यसपछि पछडि फर्किइनँ– १० वटा चलचित्र बनाएँ । मेरो दसौं चलचित्र ‘दक्षिणा’ हो । गुरुका नाममा समर्पण गरेर मैले ‘दक्षिणा’ बनाएको हुँ ।
गुरुको आज्ञा पूरा भएपछि म भारत फर्किने तयारीमा थिएँ । निर्देशक तथा निर्माता साथीहरुले मलाई यहीँ बस्न सुझाउनुभयो । प्रकाश थापा दाइले ‘यहीँ बस्, तँलाई नेपाली दर्शकले अगाध माया गरेका छन्’ भन्नुभयो । मैले उहाँहरुको वचनलाई काट्न सकिनँ र यहीँ बसें । आज मलाई गर्व लाग्छ नेपाल बसेकोमा । आमाको मातृभूमिलाई कर्मभूमि बनाउन पाउनु मेरा लागि सौभाग्य हो ।
म भारत फर्किएर हिन्दी चलचित्रमा गएको भए शायद आज हातमा १० करोड रुपैयाँ हुन्थ्यो होला । मन खोलेर चलचित्रमा पैसा खर्च गर्न सक्ने थिएँ होला ।
उत्कृष्ट चलचित्र बनाउने रहर त्यही पैसाले पूरा गरिदिन्थ्यो होला । ठूलो बजारमा ठूलै चर्चा हुन्थ्यो होला । तर, मलाई नेपाली दर्शकले दिनुभएको अपार माया मैले त्यहाँ पाउने थिइनँ होला । मैले १० करोड होइन, अर्बौंको माया, प्रेम र स्नेह पाएको छु यहाँ । यसको कुनै मोल छैन । म सिद्धान्तमा बस्ने र भावनामा बहकिने मान्छे– दर्शकको मायालाई पैसासँग साट्ने प्रयास गरिनँ ।
गुनासो
मलाई आफ्नो जीवनप्रति एउटै गुनासो छ– मैले सोचेजस्तो चलचित्र बनाउन सकिनँ । ‘बाँसुरी’देखि निर्माणाधीन ‘दर्पण छायाँ–२’ सम्म आइपुग्दा २१ वटा चलचित्र निर्देशन गरिसकेको छु । बजेट नहुँदा मैले सिकेको सीपले मेरै चलचित्र रंगाउन पाइनँ । अलिकति पैसाको बन्दोबस्त ग¥यो– चलचित्र बनायो । पूरै जिन्दगी यसैगरी बित्ने भयो । मसँग अहिले ५ करोड रुपैयाँ हुने हो भने म यस्तो चलचित्र बनाउने थिएँ, जसको कसैसँग तुलनै हुँदैनथ्यो । तर, हामी सधैं बजेट अभावमा खुम्चिएर चलचित्र निर्माण गर्न बाध्य छौं । हामी चलचित्र बनाउँछौं– अलिअलि पैसा जम्मा गर्न ।
नेपालीमा अहिलेसम्म दुई किसिमका चलचित्र बनेका छन्– ‘ब्याड’ र ‘भेरी ब्याड’ । हामीले ‘गुड’ चलचित्र बनाउन सकेकै छैनौं । बजेट भइदिए हामी पनि ओस्कार अवार्डमा पुग्ने थियौं । अन्तर्राष्ट्रिय फिल्म फेस्टिबलमा जाने थियौं ।
पुरानै लयमा फर्किन्छु
मेरा दर्शकसँग म केही वर्ष अलग भएँ । रहरभन्दा पनि बाध्यता थियो । दर्शकसँग रहन र चर्चामा आइरहन चलचित्र चल्नुपर्छ । पछिल्ला चलचित्र ‘दृष्टिकोण’ र ‘मृगतृष्णा’ हिट भएनन् । समय परिवर्तन भयो भनेर मैले पुरानो लय परिवर्तन गर्दा स्वीकार्य भएन । मबाट दर्शकले पुरानै मेरो ‘ट्र्याक’ खोज्नुभएको रहेछ । गम्भीर विषय उठाएर सकारात्मक सन्देश नै अपेक्षा गर्नुहुँदो रहेछ । मैले ‘दृष्टिकोण’ र ‘मृगतृष्णा’लाई अलि हल्का रूपमा प्रस्तुुत गरें । समय, दर्शक र मबीच केही तालमेल मिलेन । मलाई दर्शकले मेरै ब्रान्डमा फर्किन सुझाव दिएको रूपमा लिएँ ।
अहिले म ‘दर्पण छायाँ–२’ को तयारी गरिरहेको छु । यसमा म आफ्नो पुरानै लयमा फर्किनेछु । प्रविधि र विषयवस्तु नयाँ हुनेछ तर कथा प्रस्तुतीकरण पुरानो हुनेछ ।
प्रविधि अगाडि, हामी पछाडि
अहिले नेपाली चलचित्रमा एउटा अन्योल छ– हामीले जे बनायौं, त्यो चल्ने हो कि दर्शकले जे चाहन्छन्, त्यो हामीले बनाउने हो ! अहिले प्रविधिले ठूलो फड्को मारिसकेको छ । हामीले चलचित्र बनाउँदा जुन प्रविधि थियो, त्यो अहिले छैन । हामी सोच्नै नसकिने प्रविधि प्रयोग गर्न थालिसकेका छौं । हातहात बोकिने मोबाइलमै चलचित्र हेर्न सकिने भएको छ । प्रविधि दु्रत गतिमा परिवर्तन भइरहेको छ । सेल्युलोइडबाट डिजिटलसम्म आइपुग्दा हामी यसमा केही अपडेट भए पनि तुलनात्मक रूपमा पछि नै छौैं । तर, हिजोभन्दा आज चलचित्र राम्रा हुँदै गएका छन् । नेपाली चलचित्र जगत्ले उद्योगको रूप लिन थालेको छ । लगानी गर्नेहरु बढ्दैछन् । भारतका क्षेत्रीय चलचित्रभन्दा नेपाली चलचित्र राम्रा बन्न थालेका छन् ।
हिन्दीसँग प्रतिस्पर्धा ?
हिन्दी चलचित्रसँग हामीले प्रतिस्पर्धा गर्नुपर्छ जस्तो लाग्दैन । उनीहरुभन्दा हामी कमजोर छैनौं । हिन्दीका कलाकारजस्तै हाम्रा कलाकारमा पनि अभिनय गर्न सक्ने क्षमता छ । हाम्रा प्राविधिक पनि त्यति नै सक्षम छन् । हामीसँग केही उत्कृष्ट निर्देशक हुनुहुन्छ तर जति हुनुपर्ने हो, त्यति हुनुहुन्न । दुई–चार जना भएर पुग्दैन । कम्तीमा निर्देशन पढेको र राम्रो अनुभव भएका ५० निर्देशक चाहिन्छ । यहाँ एउटा गीतको भिडियो बनाउनेहरु चलचित्र निर्देशन गर्दै हिँडेका छन् । यस्तो प्रवृत्तिले यो उद्योगलाई राम्रो गर्दैन । हामी थोरै चलचित्र बनाऊँ तर राम्रो बनाऊँ । नेपालमा थोरै तर राम्रा चलचित्र बन्छन् भन्ने सन्देश विश्वभर पठाऊँ । यो सबैका लागि राम्रो हो ।
हिन्दी चलचित्र ठूलो बजेट खर्च गरेर बनाइन्छ । हामीसँग बजेट सीमित हुन्छ । उनीहरु छायाँकनका लागि विश्वभर घुम्छन् । हामी त्यो हैसियत राख्दैनौं । हिन्दी चलचित्रजत्तिकै बजेट हुने हो भने हामी त्योभन्दा राम्रो बनाउन सक्छौं । नेपाली चलचित्र ६०–७० लाखमा बन्छन्, उनीहरु अर्ब लगानी गर्छन् । ६० लाखको पनि २५ प्रतिशत प्रचारप्रसारमा खर्चिन्छौं । यो रकमको ठूलो हिस्सा प्राविधिक काममा खर्च हुन्छ । कलाकारले एकदमै थोरै पारिश्रमिकमा काम गरिरहेका छन् । यो अवस्थाका कारण हामीले सोचेजस्तो काम गर्न नसकेका हौं ।
नेपाली चलचित्रको बजार निकै सानो छ । साढे तीन करोडमात्र जनसंख्या छ, त्यसमा पनि हलहरू मुख्य सहरमा मात्रै छन् । तीमध्ये कतिपयमा हिन्दी चलचित्रमात्रै चल्छन् । नेपाली जनसंख्याको ७–८ प्रतिशतले मात्रै चलचित्र हेर्छन् । उत्तर भारतमा कुल जनसंख्याको ६०–७० प्रतिशतले चलचित्र हेर्छन् । त्यसैले बलिउड चलचित्रका लागि उर्भर भूमि हो । हाम्रो सानो बजार भएकाले लक्षित वर्गका लागि चलचित्र बनाउन सकेका छैनौं । सबैलाई लक्षित गरेर चलचित्र बनाउँदा लागत उठाउन गाह्रो पर्ने भएकाले यसमा हात हाल्न कसैले आँट गर्न नसकेका हुन् ।
चलचित्रको ग्रेडिङ गर्नुपर्छ
हामी आफैंमा पनि कमजोरी छ । अहिले बन्ने ८० देखि ८५ प्रतिशत चलचित्र पाँच मिनेट पनि हेर्न सकिँदैन । स–परिवार हेर्न नसक्ने चलचित्र बनेपछि बजार घट्दै गएको छ । पहिले छोरालाई चलचित्र हेर्न पठाएर जानकारी लिएपछि मात्रै चलचित्र हेर्न जाने/नजाने निर्णय गर्नुपर्ने अवस्था छ ।
यस्ता चलचित्र बनाउन नदिन चलचित्र विकास बोर्डले बनाएका नियम पालना गर्नुपर्छ । यसलाई हामी आफैंले ‘गाइडलाइन’ सम्झेर काम ग¥यौं भने अहिलेको जस्तो ८५ प्रतिशत चलचित्र घाटामा जाँदैनन् ।
नेपाली सिने जगत्मा अरू पनि थुप्रै गल्ती भइहेका छन्– जानेरै । अरुले औंल्याइदिँदा पनि एउटै गल्ती दोहो¥याइरहेका छौं । १० लाखमा छाडा चलचित्र बनाउँछौं, त्यसको प्रचारमा अर्को १० लाख खर्चिन्छौं । तर, ८० लाखमा बनेको राम्रो चलचित्रले प्रचार गर्न सक्दैन, अनि पछि पर्छ । यो अवस्था तत्काल अन्त्य हुनुपर्छ । होइन भने यो क्षेत्रमा आर्थिक सुरक्षाको सुनिश्चितता हुँदैन । यसका लागि पनि उपाय छ । चलचित्रको ‘गे्रडिङ’ गर्न सकिन्छ । राज्यले चलचित्रलाई ‘ए’, ‘बी’, ‘सी’ ग्रेड भनेर छुट्ट्याउनु पर्छ । यसो भयो भने दर्शकसँगै निर्माता–निर्देशकलाई पनि सजिलो हुन्छ । सबै निर्देशक ‘ए ग्रेड’कै चलचित्र बनाउन केन्द्रित हुन्छन् ।
मिडियाको भूमिका
पैसा लगाएर चलचित्र बनाउने र खेल्ने परम्परा सुरुदेखि नै चलिआएको छ । रहिरहन्छ पनि । रहर गर्नेहरु जसरी आउँछन्, त्यसरी नै पलायन पनि हुन्छन् । यसमा सञ्चार माध्यमको ठूलो भूमिका छ । दर्शकको चाहना निर्देशकभन्दा सञ्चार माध्यमलाई बढी थाहा हुन्छ । त्यसैले सञ्चार माध्यमले चलचित्रबारे स्पष्ट भन्नुपर्छ ।
भारतमा ‘बक्स अफिस’, ‘फिल्म इन्फर्मेरसन’ र ‘टे«ड गाइड’जस्ता सिने पत्रिका छन् । तिनीहरुले चलचित्र कस्तो बनेको छ, स्पष्ट लेख्छन् । दर्शकलाई यसले निकै सजिलो बनाएको छ । ती पत्रिकाले निर्माता÷निर्देशकको एक कप चिया पनि खाँदैनन् । कुन पत्रकारले समीक्षा गरिरहेको हुन्छ भन्ने कसैलाई थाहा पनि हुँदैन । त्यो खालका सञ्चार माध्यम हामीकहाँ छैनन् । हामीलाई यही खड्किरहन्छ । ‘गे्रडिङ’मा चलचित्र विकास बोर्डले छिटै केही निर्णय गरोस् ।
चलचित्रमा उद्योगी छिर्नुपर्छ
हामीले नेपाली चलचित्रलाई उद्योग भनिरहे पनि यसले अझै पूर्ण रूप लिन सकेको छैन । उद्योग धान्नका लागि दरिलो खम्बा चाहिन्छ । एक–दुई वटा खम्बा भएर पुग्दैन । दर्जनौं खम्बा चाहिन्छन् । सक्षम कलाकारको खाँचो छैन । तर, सक्षम र व्यावसायिक निर्देशकको खाँचो छ । कम्तीमा ५० जना निर्देशन पढेका र राम्रो अनुभव भएका निर्देशक चाहिएका छन् ।
कलिउडमा जबसम्म ‘बिजनेस कम्युनिटी’ भित्रिँदैन, तबसम्म यो उद्योग फस्टाउँदैन । हामीले चाहेअनुरूपका चलचित्र बनाउन सक्दैनौं । नेपालका उच्च बिजनेस घरानाले चलचित्रमा लगानी नगरेसम्म यो क्षेत्र तंग्रिदैन । हामी चलचित्र बनाउँछौं तर त्यसको मार्केटिङ गर्न जान्दैनौं । यो उद्योगमा बिजनेस कम्युनिटी आकर्षित हुने हो भने उनीहरुले नै चलचित्रको मार्केटिङ गर्छन् । हामी राम्रो चलचित्र बनाउन जान्दछौं तर बेच्न जान्दैनौं । बजारको चाहना कस्तो छ– हामीलाई भन्दा उनीहरुलाई नै थाहा हुन्छ । के बिक्री हुन्छ र कसरी बिक्री गर्नुपर्छ उनीहरुलाई अन्दाज हुन्छ ।
भाषा नबुझिने चलचित्रमा ‘सबटाइटल’ दिएर चलचित्र बनाउन सकिन्छ । यो विश्वभर भइरहको प्रयोग हो । राम्रो चलचित्र बनाउन सकियो र त्यसको प्रचार पनि गर्न सकियो भने शतप्रतिशत नबुझिने भाषाका चलचित्र पनि हेरिन्छन् । अन्तर्राष्ट्रिय बजार नियन्त्रण गर्ने हाम्रो क्षमता छैन, जुन व्यापारी÷उद्योगीमा हुन्छ ।
हामीले नेपालमै आफ्ना चलचित्र पु¥याउन सकेनौं, विदेशमा पुग्लान् भनेर सोच्नु पनि कसरी ! केही पहुँच र सम्बन्ध भएकाले विदेशमा चलचित्र चलाउँछन् । पहुँचकै आधारमा विदेशमा चलाइने हुँदा नेपाली चलचित्र राम्रो बन्दैनन् भन्ने धारणा बनेको छ । बिगारेका त यिनले पनि हुन् ।
नेपालभन्दा हल्यान्ड सस्तो
नेपाल एउटा पूर्ण स्टुडियो हो । यहाँका मनोरम सौन्दर्यमा हजारौं चलचित्र छायाँकन गरिए पनि अझै हजारौं दृश्य ‘भर्जिन’ नै छन् । कुनै देशसँग नेपालको ‘लोकेसन’को तुलनै हुँदैन । हामीले विश्व चलचित्र बजारलाई ‘लोकेसन’बारे मात्रै जानकारी गरायौं भने हाम्रो पर्यटनले ठूलो फड्को मार्छ । तर, हामीले अहिलेसम्म गर्न सकेनौं । हाम्रा नियम–कानुन पनि झन्झटिला छन् । चलचित्र छायाँकनका लागि केही सहुलियत दिनुपर्छ । सीमित बजेटका कारण हामी मुस्ताङ जान सक्दैनौं । त्यहाँ हेलिकप्टरबाट जान सकिन्छ तर त्यसका लागि राज्यले सुविधा दिनुपर्छ । केही दिनअघिमात्रै म ‘ड्रिम्स’ हेर्न गएको थिएँ । त्यसको गीत छायाँकन गरिए&#23