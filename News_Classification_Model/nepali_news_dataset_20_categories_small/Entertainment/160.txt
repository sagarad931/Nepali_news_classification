
﻿लामो समयदेखि हास्य कलाकारितामा जमेका दीपकराज गिरीले एक्कासि चल्तीको टेलिशृंखला ‘तीतो सत्य’ निर्माण बन्द गरे । कतिले यसलाई आर्थिक कारणको रूपमा अथ्र्याए भने कतिपयले गुणस्तर खस्किनुलाई कारण माने । विभिन्न सामाजिक विषयवस्तुलाई केन्द्रीय कथा बनाएर निर्माण गरिँदै आएको ‘तीतो सत्य’का कलाकारले अहिलेसम्म पारिश्रमिक नै नपाएका हल्ला पनि चलिरहेका छन् । यी र यस्तै विषयमा गिरीलाई बाह्रखरीका लागि कमलकुमार बस्नेतले तीता लाग्ने केही प्रश्न सोधेका छन्  :
लोकप्रिय हास्य टेलिशृंखला ‘तीतो सत्य’ अहिले बन्द छ । तपाईंले फेसबुकमै स्टाटस लेखेर यसबारे जानकारी दिनुभयो । बन्दै गर्नुपर्ने अवस्था कसरी आयो ?
बन्द हुनुका पछाडि दुइटा कारण छन् । एउटा कारण त कार्यक्रमको एउटै फम्र्याटले दर्शक वाक्क÷दिक्क भए । अर्को भनेको आर्थिक कारण हो । कलाकारले काम गरिसकेपछि पैसा पाउनुपर्छ । तर, यहाँ त्यस्तो भएन । कलाकारको इज्जत राख्न जानिएन । पैसाबिना कलाकारले सिर्जना गर्न पनि सक्दैन । जहाजमा चरा ठोक्किएपछि ‘सेफ ल्यान्डिङ’ गर्नुमै बुद्धिमानी हुन्छ । यस्तो अवस्थामा अगाडि बढाउनु भनेको दुर्घटना हुनु हो । त्यसैले सबैभन्दा राम्रो ‘सेफ ल्यान्डिङ’ गरेका हौं ।
‘तीतो सत्य’ बन्द भइसकेपछि पनि अझै धेरै कलाकारले पैसा पाएका छैनन् भन्ने खबर सुनिन्छ । सत्य के हो ?
कलाकारले पैसा पाएनन् भन्नु गलत हो । अझैसम्म पनि मैले आफूले पाउनुपर्ने पैसा पाएको छैन । तर, कलाकारहरुले पाउनुपर्ने पैसा व्यक्तिगत खाताबाट निकालेर दिएको छु । अहिलेसम्म कुनै पनि कलाकारलाई मैले मर्कामा पारेको छैन, कसैको पैसा खाएको छैन ।
एकाएक ‘तीतो सत्य’ बन्द भएपछि यसका कलाकारलाई व्यवस्थापन किन गर्नुभएन ? उनीहरुलाई अलपत्र किन पार्नुभयो ?
कार्यक्रम बन्द भइसकेपछि अहिले उहाँहरुलाई अन्य कार्यक्रममा काम नगर्नुस् भनेका छैनौं । उहाँहरु स्वतन्त्र हुनुहुन्छ । उहाँहरुले आफूले मन लागेको ठाउँमा काम गर्न पाउनुहुन्छ । मेरो हकमा भन्नुपर्दा म अहिले चलचित्रमा व्यस्त छु । खाली हात बसेको छैन । केही साथीहरुलाई सँगै लिएर पनि चलचित्रमा काम गरिरहेको छु । सबै कलाकारको आफ्नो स्वतन्त्रता भएकाले त्यस्तो समस्या होला जस्तो लाग्दैन ।
हाँस्य कार्यक्रमहरुमा जहिले पनि निर्माताहरुले मात्रै पैसा कमाउने र धनी हुने तर सँगै काम गर्ने कलाकारहरुले जहिले पनि न्यून पारिश्रमिकमा काम गर्नुपर्ने अवस्था छ । यस्तो कहिलेसम्म रहिरहन्छ ?
जसले लगानी गर्छ, उसले धेरै कमाउने कुरा स्वाभाविकै हो । टेलिशृंखला होस् वा फिल्म– हामीले लाखौं लगानी गरेका हुन्छौं । लगानी गरेपछि राम्रो भयो भने धेरै कमाइन्छ नै, यहाँ त्यस्तै भएको हो । फिल्ममा ६० लाख रुपैयाँ लगानी गर्ने अनि सबै कलाकारलाई तीन–तीन लाख रुपैयाँ दिएर लगानी डुबाउने कुरा हुँदैन । त्यसैले निर्माताले धेरै कमायो, कलाकारलाई पैसा कम दियो भनेर आरोप लगाउनु गलत हो । कलाकारले बजारमा चलेको मूल्य पाएकै छन् ।
अन्य निर्माताको कुरा सुन्नुभयो भने त सित्तैमा काम गरेजस्तो पनि देखिएला । तर, कलाकारहरुले जति पैसा पाउनुपर्ने हो, त्यति नै पाइसक्नुभएको छ । मैले आफ्नै खाताबाट दिएको छु । कलाकारहरु आफूले चाहेको ठाउँमा काम गर्न सक्छन्, विकल्प धेरै छन् ।
बुझ्नेहरु भन्छन्– कलाकारहरुलाई निश्चित सेयर दिएर उनीहरुलाई आर्थिक रूपमा बलियो बनाउनेतिरभन्दा आफूले मात्रै कमाउने बाटोमा लाग्नुभयो । किन ?
त्यसरी बुझ्नु हुँदैन । चलचित्रको हकमा जति पनि कलाकारहरु हुनुहुन्छ, उहाँहरुले पारिश्रमिक लिनुहुन्छ । कतिपयले सेयर लिनुहुन्छ । मैले कसैलाई पनि नराम्रो होस् भनेर अहिलेसम्म काम गरेको छैन । सबै कलाकार समान छौं र सबै आर्थिक रूपमा सबल हुनुपर्छ भन्ने मेरो मान्यता हो । त्यसैले चाहे चलचित्र होस्, चाहे टेलिशृंखला– पारिश्रमिकका हिसाबले मैले समान व्यवहार गरेको छु ।
अर्को कुरा– कलाकारले पनि आफूलाई सेयर पाउने हैसियतमा पुर्याउनुपर्छ । एकछिन कार्यक्रममा देखिँदैमा सेयर लिन थाले त बिग्रिएला नि फेरि । त्यो अवस्था आयो भने गुडबाइ भन्नुपर्छ । आफू बिकाउ कलाकार भएपछि मात्रै सेयरको कुरा हुन्छ । सुरुमा ‘दीपक दाइ, मलाई यो रोल चाहियो’ पनि भन्ने अनि सेयर पनि चाहियो भन्ने हो भने त गडबड भैगो नि !
तपाईले धेरै कलाकारलाई ‘युज एन्ड थ्रो’ गर्नुहुन्छ रे ! दिनेश डीसी, सीताराम कट्टेल (धुर्मुस)लगायत कलाकारलाई पनि त्यसै गर्नुभयो रे ! किन ?
म जहिले पनि कलाकारलाई राम्रो होस् भन्ने मान्छे हुँ । व्यक्तिगत सम्बन्ध र व्यवसायलाई एकैसाथ मिलाएर लैजाने कलाकार ममात्रै हुँ । मैले कसैलाई पनि व्यक्तिगत सम्बन्धका आधारमा न त काम दिएँ, न त पैसाको मामिलामा कसैलाई धोका दिएँ । तपाईं बुझ्न सक्नुहुन्छ । सबैसँग मेरो राम्रो सम्बन्ध छ । ‘युज एन्ड थ्रो’ गर्ने भन्ने कुरै छैन । म सुरुदेखि नै सीतारामजीसँग काम गर्दै आएको छु । अहिले पनि गरिरहेको छु । कतिपय प्रोजेक्टमा उहाँलाई सेयर दिएरै पनि काम भएका छन् ।
‘तीतो सत्य’को गुणस्तरमा ह्रास आएका कारण तपाईं अचेल त्यति देखिनुहुन्न, हो ?
एउटा कारण त्यो पनि हो । एउटै कलाकार लगातार आयो भने दर्शकका लागि पनि दिक्क लाग्ने हुन्छ । नयाँ चिज केही गर्न सकिएको छैन । अनुहार देखाउनमात्रै आउने कुरा पनि भएन । त्यसबाट जोगिन पनि हो । म टेलिभिजनमा नआएको दुई वर्ष जति भयो तर अब फेरि टेलिभिजनमा आउन्नँ भन्ने होइन । पहिलेका कलाकारजस्तै मैले पनि केही समय ‘ब्रेक’ लिएको हुँ । टेलिभिजनमा धेरै देखिँदा लोकप्रियतामा ह्रास आएपछि धेरै कलाकारले ब्रेक लिएका छौं ।
तपाईं आफू त आर्थिक र पारिवारिक रूपमा सेटल हुनुभयो तर तपाईंकी सर्वकालीन सहकर्मी दीपाश्री निरौला दुवै हिसाबमा सेटल हुन सक्नुभएको छैन । सँगसँगै तपाईहरुबीचको सम्बन्धबारे पनि बजारमा कुरा चलिरहन्छ । यसलाई कसरी लिनुहुन्छ ?
सहकार्यका लागि एक–आपसमा प्रेम आवश्यक छ । जबसम्म प्रेम हुँदैन, तबसम्म काम गर्न सकिन्न । जबसम्म कसैको जिन्दगीमा असर नपर्ने गरी काम गर्न सकिन्छ, त्यहाँसम्म जाने हो । जीवनमा कसैलाई हानि नगरी अघि बढ्नुपर्छ । यस्तो सहकार्य सरल छैन । यो निकै कठोर सहकार्य हो । अब यसलाई कसले के नाम दिन्छ, त्यसका पछि लाग्न जरुरी लाग्दैन । विवाह नै सेटलमेन्ट हो भन्ने पनि होइन । दीपाजी ६० वर्ष पुग्या पनि होइन । अझै पनि समय छ ।
हास्यप्रधान फिल्मलाई पनि २–३ घण्टाको सिरियलजस्तो बनाउनुहुन्छ भन्ने समीक्षकको आरोप छ । त्यसमाथि नाम चलेका ‘हिट’ कलाकारमात्रै लिनुहुन्छ । किन ?
हिट कलाकारलाई लिएर फिल्म चल्छ भन्नेमा म विश्वास गर्दिनँ । फिल्मको कथावस्तु राम्रो भए जस्तो फिल्म पनि चल्छ । अब जहाँसम्म हिट कलाकारको कुरा छ, त्यो भनेको हिट कलाकारले नै अभिनय राम्रो गर्छन् भन्ने हो । पहिले टेलिभिजनका कलाकार फिल्ममा चल्दैनन् भन्ने थियो । मैले सबै आउनुहोस्, काम गरौं भनें । यस्त चलचित्र सबैले मन पराइदिनु भयो । त्यो मैले च्यालेन्ज लिएँ र सफल भएँ पनि । कलाकारले भन्दा पनि फिल्मको कथावस्तु र प्रस्तुतिले दर्शक आउने हुन् । रह्यो– फिल्म र टेलिसिरियलको कुरा, त्यसको उत्तर त दर्शकले दिइसक्नुभएको छ ।