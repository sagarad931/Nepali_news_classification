
﻿लन्डन । अन्तर्राष्ट्रिय नेपाली वाङ्मय प्रतिष्ठान (अनेवा) बेलायतद्वारा प्रत्येक वर्ष प्रदान गरिने ‘अनेवा नक्षेत्र पुरस्कार’ यसपटक ‘करोडौं कस्तूरी’ उपन्यासका लागि अमर न्यौपानेलाई प्रदान गरिने भएको छ । ‘सेतो धरती’का लागि मदन पुरस्कार पाइसकेका न्यौपानेको ‘पानीको घाम’ पनि चर्चित छ ।
प्रतिष्ठान अध्यक्ष विकलचन्द्र आचार्यको अध्यक्षतामा हालै बसेको पुरस्कार छनोट समिति बैठकले यो निर्णय गरेको हो । पुरस्कार समितिमा जयालक्ष्मी राई, नारायण अधिकारी र गोपी सापकोटा छन् ।
पुरस्कार घोषणाले आफूलाई खुसी तुल्याएको उपन्यासकार न्यौपानेले बताए । अनेवा प्रतिष्ठानले विदेश बसेर पनि नेपाली साहित्यलाई दिएको योगदानलाई उनले प्रशंसा गरे ।
अनेवा नक्षेत्र पुरस्कार हरेक वर्ष नेपाली भाषा, साहित्य र संस्कृतिमा योगदान पुर्‍याउने नेपाली साहित्यिक स्रष्टालाई प्रदान गरिन्छ । प्रतिष्ठानले यसअघि यो पुरस्कारद्वारा शान्ता चौधरीलाई ‘कमलरीदेखि सभासदसम्म’ पुस्तकका लागि तथा साहित्य र पत्रकारिताको क्षेत्रमा योगदा गरेबापत लेनिन बञ्जाडे र नारायण अमृत तथा राजकुमार दिक्पाललाई सम्मानित गरिसकेको छ । यो पुरस्कारको राशि ६० हजार रूपैयाँ छ।
सन् २०१२ मा स्थापित प्रतिष्ठानले स्थापनाकालदेखि नै हरेक वर्ष विशेष साहित्यिक कार्यक्रम गर्दै आएको छ।