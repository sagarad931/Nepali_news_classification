
﻿काठमाडौं: गायक युवराज चौंलागाईं नेपाली सांगीतिक क्षेत्रमा प्रवेश गरेको करिव डेढ दशक भयो । १५ वर्षको अवधिमा उनले दुई वटा सोलो गीति एल्बम सार्वजनिक गरे । यु फिल र यस एल्बम सार्वजनिक गरेका चौलागाई यति बेला तेस्रो एल्बम शब्द सार्वजनिक गर्ने तयारीमा छन् ।
शब्दमा सात वटा गीत समावेश गर्ने र त्यसको अन्तिम तयारी भइरहेको उनले बताए । “रेकर्डको काम सकिएको छ । अब मिक्सिङ भइरहेको छ,” उनले भने, “अबको दुई तीन महिनामा शब्द बजारमा आउँछ ।” उनले शब्दको टाइटल गीत युट्युव मार्फत सार्वजनिक गरिसकेको बताए ।
संख्या भन्दा पनि गुणस्तरमा विश्वास गर्ने चौलागाईंले भने, “वर्षको एउटा एल्बम सार्वजनिक गर्न सकिन्छ । म त्यसो गर्दिन । गीतमा क्वालिटी हुनु पर्छ । गीत हतारमा भन्दा पनि सुर, तालमा हुनु पर्छ । स्रोताले सुन्दा पनि आनन्द आउने खालको हुनुपर्छ ।”
नेपाली कलाकारको आय स्रोत अझै कमजोर रहेको भन्दै उनले अहिलेसम्म रोयल्टी पाउन नसकेको बताए । “रोयल्टी संघ पनि छ । त्यसले काम पनि गरिरहेको जस्तो पनि देखिन्छ । तर, परणाम भने देखिएको छैन । आशा गरौं चाँडै नेपाली कलाकारले पनि रोयल्टी पाउन थाल्ने छन् ।”
युट्युव पछिल्लो समय गीत प्रमोशन गर्न सजिलो माध्यम बनेको उनको बुझाई छ । तर, यसबाट कसरी “रिटन्र्स” लिने कलाकार अनविज्ञ रहेको उनले बताए । अहिले कलाकारको मुख्य आम्दानीको स्रोत चलचित्रका गीत, कलेक्शन एल्बम र स्टेज कार्यक्रम रहेको चौलाईंको भनाई छ ।
१ सय ५० भन्दा धेरै गीत गाइसकेका चौलागाई नेपाली सांगीति क्षेत्रलाई अझै भव्य र सब्य बनाउन राज्यको विशेष भूमिका रहने बताउँछन् । “राज्यले कानुन निर्माण गरेर त्यसलाई प्रभावकारी कार्यान्वयन गर्ने अवस्था आए कलाकारलाई राम्रो हुन्थ्यो,” उनले भने, “अहिले लगामविनाको घोडा जस्तो भएको छ यो उद्योग । यसलाई व्यवस्थित बनाउन सके अहिले वितरक मात्रै मोटाउने परिपाटीको अन्त्य हुने थियो ।”
