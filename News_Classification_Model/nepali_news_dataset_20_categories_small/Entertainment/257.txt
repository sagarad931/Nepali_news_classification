
﻿नेपालमा यस्ता खेलाडी पनि छन्, जसले जीवनकालमा कहिल्यै हारेनन् । जितेनन् मात्रै, कीर्तिमानको धरहरा नै ठड्याए । घरमा मेडल कति छन्, गन्ने फुर्सदसमेत छैन । खेल्नकै लागि जन्मिएर आफ्नो सम्पूर्ण जीवन खेलमै समर्पण गर्ने त्यस्ता थोरै खेलाडीमा दीपक विष्ट पनि पर्छन् ।
 
कीर्तिमानको थुप्रो
तेक्वान्दो खेलमा नेपालमात्रै नभई दक्षिण एसियाली राष्ट्रमा दीपकको कीर्तिमान छ । दक्षिण एसियाली खेलकुद (साग)मा लगातार चार पटक स्वर्ण जित्ने दीपकको कीर्तिमान अहिलेसम्म कसैले तोड्न सकेको छैन । एसियन गेम्समा मेडल जितेका छन् । छनोट चरण खेल्दै ओलम्पिकमा छनोट भएका छन् ।
नेपाली तेक्वान्दोमा उनको अर्को कीर्तिमान छ– अपराजित । जब दीपकले तेक्वान्दो खेल्न सुरु गरे, ‘यल्लो बेल्ट’मै पहिलो स्वर्ण जिते । अनि संन्यास घोषणा नगरुन्जेल राष्ट्रिय खेलमा कहिलै दोस्रो भएनन् । पछाडि फर्केर हेर्नु परेन र आफ्नो तौल समूहमा अपराजित रहँदै स्वर्ण जितिरहे । केही छनोट खेलमा भएको पराजय नगन्य छ ।
दीपकले खेल जीवनमा कति मेडल जिते, हेक्कासमेत छैन । कहिल्यै नहार्ने बानी परेका दीपकले मेडल गन्न छाडेको थुप्रै भइसक्यो ।
सन् १९९९ मा काठमाडौंको आठौं सागमा दीपकले पहिलोपटक स्वर्ण जिते । त्यसपछि लगातार तीन संस्करणमा स्वर्ण जित्दै कीर्तिमान कायम गरे । उनले आठौं सागपछि सन् २००४ मा पाकिस्तान सम्पन्न नवौं साग, श्रीलंकाको दसौं (२००६)मा लगातार स्वर्ण जित्दै ह्याट्रिक गरे । त्यसपछि बंगलादेशमा भएको ११ औं सागमा समेत स्वर्ण जितेर नयाँ कीर्तिमान बनाए ।
दीपकले कोरिया (२००२)मा सम्पन्न १४औं र कतार (२००६)मा आयोजित १५औं एसियन गेममा लगातार दुई कांस्य पदक जिते । सन् २००८ को बेइजिङ ओलम्पिकमा उनले छनोट चरण पार गरे । त्यसअघि तेक्वान्दोकै संगीना वैद्यले छनोट चरण पार गर्दै ओलम्पिकमा स्थान सुरक्षित गरेकी थिइन् ।
आफ्नो समयका सर्वकालीन खेलाडी दीपकको नाम नसुन्ने कमै छन् । तर, उनी त्यत्तिकै दीपक विष्ट भएका होइनन् । सफलताको शिखरमा पुग्नुअघि उनले भागेको जीवनकथा लामो छ ।
“मैले भोगेका दुःख कम छैनन् । मैले हार खाइनँ, लगातार आफ्नो लक्ष्य पछ्याइरहें,” उनी भन्छन्, “तर, त्यो दुःखको फल अहिले पाइरहेको छु । सबैको माया पाएको छु । अहिले दीपक विष्ट भएर हिँड्न सकेको छु ।”
कीर्तिमानी यी तेक्वान्दो खेलाडी तथा ओलम्पियन अहिले प्रशिक्षक छन् ।

खेलेरै बित्यो बाल्यकाल
दीपक सुदूरपश्चिमको कञ्चनपुर रैकवार विचुवा गाविस–६ मा महावीर विष्ट र कलावती विष्टको कोखबाट ०३३ सालमा जन्मिए । यो गाउँ विकटभन्दा पनि विकट थियो । त्यहाँ कुनै सुविधा थिएन । गाडी हेर्न सहर छिर्नुपथ्र्यो । यतिसम्म कि उनले बिजुलीबत्ती पहिलोपटक आईएस्सी पढ्न महेन्द्रनगर आउँदा बल्ल देखे । पुख्र्यौली घर डडेलधुरा भए पनि जाडो छल्न उनको परिवार कञ्चनपुर झरेको थियो ।
दीपकको बाल्यकाल खेलेरै बित्यो । सामान्य किसान परिवारमा जन्मिएका दीपकले श्री विणा माविमा कक्षा ८ सम्म पढे, त्यसपछि कृष्णा माविबाट एसएलसी उत्तीर्ण गरे । सानैदेखि खेलकुदमा झुकाव भएका दीपक सुरुमा भलिबल खेल्थे । पछि भलिबल हुँदै मार्सल आर्टमा छिरे ।
स्कुल गएको बेला होस् वा घरमा हुँदा– उनलाई जहिल्यै खेल्नुपर्ने । कहिले भलिबल, कहिले फुटबल खेलिरहन्थे । त्यसैले घरमा उनको अर्को रुटिन थियो– बेलुका पिटाइ खाने ।
जति खेले पनि नथाक्ने । खेल्न भनेपछि सबै छाड्न तयार हुन्थे । मोजाको बलमा कागज खाँदेर भलिबल बनाउँथे र खेल्थे । खेलकै लागि पढ्नसमेत छाडिदिन्थे । खेलेबापत घरमा हरेक दिन पाउने सजाय उनका लागि ‘प्रिय’ लाग्न थाले ।
घरमा खेल्न प्रतिबन्धजस्तै थियो । जब पढ्न माथिल्लो गाउँ जानुपर्ने भयो, त्यसपछि बल्ल उनले केही छुट पाए । आफन्तको घरमा बस्दा उनको खेलाडी मनले टेको पायो ।
अधिकांश समय खेलमा बिते पनि दीपकको पढाइ तेजिलो नै थियो । सजिलै एसएलसी पास भए । त्यसबेलासम्म उनले तेक्वान्दो खेलबारे सुनेकै थिएनन् । भलिबल खेल्थे र एसएलसीसम्म भलिबलका राम्रा खेलाडी भइसकेका थिए ।
परिवारले उनी इन्जिनियर वा डक्टर भएको हेर्न चाहन्थ्यो । त्यही भएर महेन्द्रनगर झरेर उनले आईएस्सी पढे । तर, उनको रुचि पढाइभन्दा खेलमै बढी टाँसियो । क्याम्पस पढ्दा भलिबलबाहेक फुटबल, क्रिकेट, दौड, टेबलटेनिस सबै खेले । मार्सल आर्टबारे चर्चा नभएर हुन सक्छ– उनले त्यतातिर ध्यानै दिएनन् ।
 
तेक्वान्दो यात्रा
दीपकले एसएलसी पास गरेपछि परिवार धनगढी बसाइ सरिसकेको थियो । आईएससी सकेर उनी धनगढी आए । अनि बल्ल सुरु भयो उनको तेक्वान्दो यात्रा । यसमा पनि दीपकको आफ्नै कथा छ ।
कुरा ०५०५१ तिरको हो । धनगढीमा क्षेत्रीयस्तरको भलिबल खेलमा उनको टिम पराजित भयो । यसले उनमा टिमप्रतिको मोह भंग गरिदियो । अब टिम गेम होइन, व्यक्तिगत खेल खेल्नुपर्छ भन्ने लाग्यो । अनि उनले विकल्प खोज्न थाले ।
“त्यो बेला हाम्रो भलिबल टोली निकै राम्रो थियो । तर, जब क्षेत्रीयस्तरको खेलमा पराजित भयौं, म रातभर रोएँ,” उनले सम्झिए, “भलिबल ग्रुप खेल भएकाले अलि गाह्रो भयो, एकजनाले बिगार्दा पूरै खेल हार्नुपर्ने । मैले अब टिम गेम हैन, व्यक्तिगत खेल रोज्नुपर्छ भन्ने सोचें । त्यसपछि कहिल्यै भलिबल खेलिनँ, मार्सल आर्टतिर लागें ।”
त्यसपछि दीपकले धनगढीको कभर्डहल गएर व्यक्तिगत स्पर्धाको खेल रोजे । त्यही बेला काका डम्बर विष्टले तेक्वान्दोका गुरु गोविन्द विष्टलाई भेटाइदिएपछि उनी सिधै तेक्वान्दोमा छिरे । उनले भलिबल छाडेर तेक्वान्दो रोज्नुको पनि आफ्नै कारण छ ।
“भलिबल खेले पनि मैले मार्सल आर्टका हिन्दी फिल्म खुब हेरेको थिएँ । मलाई मारकाट गर्न मन लाग्ने । मार्सल आर्ट खेलेपछि आफू पनि हिरो हुने । त्यसैले तेक्वान्दो रोजें,” उनले रहस्य खोले ।
 
दुई महिनामै स्वर्ण
दीपकले तेक्वान्दो खेल्न सुरु गरेदेखि नै सबैलाई पछि पारे । तेक्वान्दो सिक्न थालेको करिब दुई महिनामात्रै भएको थियो, हेटौंडामा राष्ट्रिय च्याम्पियिनसिप हुने भयो । हेटौंडा गएपछि उनले तहल्कै पिटे । ‘यल्लो बेल्ट’ प्राप्त दीपकले पहिलो प्रतियोगितामै आफ्नो तौल समूहमा स्वर्ण जिते ।
उनले बूढो उमेर समूहमा तेक्वान्दो सिकेका थिए र हेटौंडा जाँदा उनीमात्र ‘यल्लो बेल्ट’ थिए । त्यहाँ ‘ब्ल्याक बेल्ट’वालाहरुलाई पछार्दै स्वर्ण जिते । उनको प्रस्तुति देखेर सबै छक्क परे । सबैले हौसला दिए । उनले पनि मरिमेटेर प्रयास गरे । त्यसपछि उनले कहिल्यै पछाडि फर्केर हेरेनन् ।
लगन त थियो नै तर दीपकले धनगढीमा आफ्नो ‘करिअर’ देखेनन् । काठमाडौं गएर तेक्वान्दो खेल्ने सपना बुन्न थाले । एकदिन परिवारलाई जानकारी नै नदिई काठमाडौं भाग्ने निर्णय लिए ।
 
भागेर काठमाडौं
आईएस्सी पास गरेपछि दीपक चिन्तित भए । किनकि उनलाई खेल र पढाइ सँगसँगै अघि बढाउन मन थियो । यस्तोमा उनीसँग दुई विकल्प थिए– खेललाई अघि बढाउन काठमाडौं आउनुपर्ने र पढ्नलाई धनगढीमै बस्नुपर्ने । काठमाडौं आउँदा बुबाआमाले खर्च नबेहोर्ने पक्का थियो । किनकि बुबाआमालाई राम्रोसँग थाहा थियो– काठमाडौं गएपछि छोराले खेलमा लागेर पढाइ बिगार्छ ।
तर, ‘अजिंगरको आहारा दैवले जुराउँछ’ भनेजस्तै भयो दीपकलाई । त्यही दोधारबीच एकदिन चिनजानका ड्राइभर र कन्डक्टरको साथमा उनी काठमाडौं भागे । घरमा फोन गरेर ‘काठमाडौंमा पढ्न दिने भएमात्र घर फर्कने’ घुर्की लगाए । त्यसपछि परिवार बल्ल सहमत भयो र मीनभवन क्याम्पसमा भर्ना भएर उनी पुनः धनगढी फर्किए । अनि सरसामान बोकेर काठमाडौं हानिए ।

काठमाडौं आएपछि पढाइमा कम, खेलमा बढी हराउन थाले । बिहानैदेखि रंगशाला धाउन थाले । त्यतिबेला उनको खेल देखेर तेक्वान्दो प्रशिक्षक दीपराज गुरुङले भनेका थिए, “यो केटाले पछि देशका लागि राम्रो गर्छ, मलाई विश्वास छ ।”
दीपराजको अनुमान पछि सत्य भयो । तर, दीपकको काठमाडौं बसाइ त्यति सहज भएन । अनेक हन्डर खाए तर हार मानेनन् । खेलप्रतिको रुचि मर्न दिएनन् ।
दीपकलाई घरबाट मुस्किलले मासिक ११ सय रुपैयाँ आउँथ्यो । शंखमूलको डेरा बसाइमा त्यो पैसाले कहिल्यै पुगेन । उनले न मीठो खान पाए, न राम्रो लगाउन । त्यसमाथि तेक्वान्दोको दैनिक अभ्यास । कहिलेकाहीँ बेकार खेलमा लागेझैं पनि हुन्थ्यो ।
“निकै कठिन थियो । अभ्यासबाट आउँदा लखतरान भइने । एक्लो बसाइ । कोठा छिर्दा भाँडाकुँडा कच्रक्क हुने । त्यसमाथि भोकले हत्तु,” संघर्षका दिन सम्झिँदै उनले भने, “घरबाट आउने ११ सयले केही नहुने । बस चढ्ने पैसा नहुँदा हिँडेरै रंगशाला पुग्थें । राम्रो ट्रयाकसुट लगाउन पाइनँ, मासु खान महिनौं कुर्नु पर्ने । कसले पाहुना बोलाउँछ कि भनेर कुर्नु पर्ने दिन थिए ।”
तर, दीपकले हरेस खाएनन् । आफ्नो कर्ममा निरन्तर लागिपरे । त्यस्तो दुःखमा साथीले पनि साथ दिए । भन्छन्, “मलाई यहाँसम्म ल्याउन भानु देउवा भन्ने साथीको निकै ठूलो हात छ । खर्च नहुँदा उनले ६–७ वर्षसम्मै पैसा दिइरहे । उनको सहयोग म कहिल्यै बिर्सिन्नँ । उनले मलाई फलफूलसमेत ल्याइदिन्थे ।”
 
सागपछि फेरिएको जिन्दगी र कीर्तिमान
दीपकले दुःखअनुसार सफलता हात पर्दै गए । यसमा साग गेम्स महत्वपूर्ण रह्यो । उनले काठमाडौंमा आयोजित आठौं सागबाट लगातार बंगालादेशको ११औं सागसम्म खेले । सागका सबै सहभागितामा स्वर्ण जित्दै इतिहास बनाए ।
आठौं सागमा स्वर्ण जितेपछि उनको व्यक्तिगत र खेल जीवन दुवैले लय समाते । गोल्ड जितेपछि हरेक पत्रिकाको पहिलो पानामा मेडलसहित तस्बिर छापिँदा घरपरिवारले पनि साथ दियो । नसोचेको पैसा कमाए । पुरस्कार थापे । घरबाट हरेक महिना ११ सय रुपैयाँ ल्याउनुपर्ने बाध्यता हट्यो । उल्टै घरमा पैसा पठाउन थाले । यसले उनमा आत्मविश्वास जगायो । त्यही स्वर्णपछि राष्ट्रिय खेलकुद परिषद्ले उनलाई करार सेवामा जागिर दियो, पछि स्थायी भए ।
आठौं सागपछि दीपकले २००२ मा कोरियाको १४औं एसियन गेममा कांस्य जिते । त्यसपछि २००४ मा पाकिस्तानको नवौं सागमा स्वर्ण जिते । तर, यो स्वर्ण उनले सजिलै पाएका भने होइनन् । उनलाई सबैभन्दा गाह्रो त्यही बेला भएको थियो । फाइनलमा पुग्दा खुट्टाले खेल्न नसक्ने भएका थिए तर पनि खेले र सबैभन्दा ठूलो स्वर्ण जिते ।
“सेमिफाइनल खेल्दाखेल्दै घुँडाको लिगामेन्ट च्यात्तियो । म खेल्न नसक्ने अवस्थामा थिएँ । त्यो बेला हाम्रा डक्टर थिएनन् । आफैंले खुट्टा बाँधेर खेल्नुपर्ने अवस्था थियो,” उनले सम्झिए, “तर, ओलम्पिक कमिटीका अध्यक्षलगायतले केही भए सहयोग गर्छौं भन्नुभयो । मैले एक खुट्टाले खेलें र स्वर्ण जितें ।”
त्यो स्वर्ण उनको जीवनको अर्को ‘टनिङ पोइन्ट’ थियो । भन्छन्, “मैले त्यहाँ स्वर्ण नजितेको भए मेरो करिअर सकिने थियो । किनकि मेरो खुट्टा भाँचिएको थियो । तर, पछि सरकारले मेरो सम्पूर्ण उपचार खर्च बेहो¥यो । राम्रो उपचार पाएँ र पुनः खेलमा फर्किएँ ।”
त्यसपछि श्रीलंकामा भएको सन् २००६ को १०औं सागमा स्वर्ण जित्दै ह्याट्रिक पूरा गरे । लगत्तै कतारमा आयोजित १५औं एसियन गेममा पुनः कांस्य पदक जिते । बंगलादेशमा भएको ११औं सागमा समेत स्वर्ण जित्दै उनले लगातार चार संस्करणमा स्वर्ण जित्ने कीर्तिमान बनाए ।
“लगातार चार स्वर्ण जितेपछि बल्ल आफ्नो सपना पूरा हुँदै गएको ठानें र म नेपालका महान कीर्तिमानी खेलाडी बैकुण्ठ मानन्धरको नजिक पुगेको महसुस गरें,” दीपक भन्छन्, “उहाँ मेरा आदर्श खेलाडी हुनुहुन्छ । हामी बच्चा हुँदा उहाँको तस्बिर भित्तामा टाँस्थ्यौं । उहाँ त्यो बेला स्टार हुनुहुन्थ्यो । अहिले पनि उहाँको स्टारडम उत्तिकै छ । मैले उहाँको तस्बिर हेरेरै खेलमा राम्रो गर्ने हौसला पाउँथें । उहाँले अहिलेसम्म अटुट कीर्तिमान नराखेको भए मैले उहाँको कीर्तिमान पछ्याउने थिइनँ । उहाको कीर्तिमानलाई जित्न खोज्दिनथें हुँला ।”

बंगलादेशमा आयोजित ११औं सागमा स्वर्ण जितेपछि दीपकले खेलबाट संन्यास लिए र तेक्वान्दोकै सागमा स्वर्ण विजेता आयशा शाक्यसँग वैवाहिक बन्धनमा बाँधिए । अहिले दीपक र आयशाका एक छोरा छन् । खेल जीवनबाट संन्यास लिएपछि उनी व्यापारमा समेत लागेका छन् । नयाँ बानेश्वरस्थित शुम्भेश्वर कम्प्लेक्समा खेल सामग्री बेच्ने ‘स्पोर्टस् युनिभर्स’ पसल सञ्चालन गरिरहेका छन् ।
दीपक एकमात्र त्यस्ता पुरुष खेलाडी हुन्, जसले छनोट चरण पार गरेर सन् २००८ को बेइजिङ ओलम्पिकमा सहभागिता जनाए । त्यसअघि तेक्वान्दोकै संगीना वैद्य यो स्थानमा थिइन् । दीपकलाई सबैभन्दा खुसीको क्षण यही लाग्छ ।
“खेल जीवनमा कीर्तिमान बनाएँ, हरेक पदकमा खुसी भएँ । तर, बेइजिङ ओलम्पिक मेरा लागि बिर्सन नसक्ने गरी स्मरणमा छ,” दीपक भन्छन्, “खेलको महाकुम्भमा देशको राष्ट्रिय झन्डा बोकेर परेडमा निस्कनु, नेपाललाई चिनाउनु मेरो लागि ठूलो उपलब्धि थियो । यस्तो अवसर भाग्यमानी खेलाडीले मात्र पाउँछन् ।”
तर, खेल जीवनमा केही त्यस्ता घटना पनि छन्, जसले दीपकलाई दुःखी बनाएका छन् । त्यो हो– ‘सेभ द मिसन’ काण्ड ।
सन् २०१० मा दीपक युथ ओलम्पिकका लागि ‘सेभ द मिसन’मा छानिएर सिंगापुर गए । परिषद्को जागिरे भएकाले परिषद्को स्वीकृतिबिना गएको बहसले त्यतिबेला नेपाली खेलकुद तातेको थियो । साउथ एसियन गेममा चार पटक स्वर्ण ल्याएर इतिहास कायम गरेकाले उनलाई ओलम्पिक कमिटीको एथलेट कमिसनको अध्यक्ष बनाइएको थ&#2