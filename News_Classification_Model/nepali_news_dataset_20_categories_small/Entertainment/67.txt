
﻿

 विष्णु शर्मा





समीक्षक जोस वेडन भन्छन्, “तिमी मान्छे खोज । जीवनमा यात्रा भरिदेऊ । खतरा मोलिदेऊ । अनि पत्ता लगाऊ–वास्तवमा तिनीहरु को हुन् ?”

फिक्सन संरचना बुझ्नलाई वेडनका यी भनाइ मर्मस्पर्शी छन् । नेपाली फिल्मका लागि यी अभिव्यक्ति सिक्न योग्य छन् ।

योग्य यसअर्थमा–नेपाली निर्माता सिनेमालाई साहित्यिक उत्पादन होइन, क्यामेराले दृश्य खिच्ने र बेच्ने क्रयविक्रय उत्पादन ठान्छन् । ५० वर्ष लामो इतिहास बोकेको घरेलु सिनेमा दृश्य भाषाको कम अभ्यास र वाच्य भाषाको बढ्ता अभ्यासमा हाइसन्चो गर्दैछ । यसर्थ, जोस वेडनका यी भनाइलाई सापटी लिनु अहिलेको आवश्यकता हो ।

मैले यो वर्ष ३० भन्दा बढी नेपाली सिनेमा हेरेँ । एकै महिनामा १२ सिनेमा रिलिज भए । वर्षमा ६० फिल्म भए पुग्ने हाम्रो बजारमा महिनैमा दर्जन रिलिज हुनुलाई कार्ल मार्क्सले थेसिस र एन्टिथेसिसको सिद्धान्तमा व्याख्या गर्लान् तर हाम्रा लागि यी संख्यामात्र हुन्, गुण होइनन् । संख्याले गुण दिन्छ भन्ने मार्क्सको बजारशास्त्र हाम्रा लागि अहिले एन्टिथेसिस भइरहेको छ ।

उसो भए नेपाली सिनेमाको मुख्य समस्या आख्यानको संरचना अभाव मात्र हो त ? अवश्य पनि । ४० सिनेमा हेरिसकेपछि मैले निकालेको निष्कर्ष हो–नेपाली फिल्मको मुख्य समस्या लेख्य संरचना (पटकथा)मै अल्झिएको छ । हामीले फिक्सन संरचना (पटकथा)मा सुधार ल्याउने हो भने हामीसँग विश्वस्तरीय फिल्म बन्नेछन् । सिनेमा दृश्यभाषा हो र यसभित्र द्वन्द्व हुन्छ भन्ने आधारभूत यथार्थ बुझ्न सक्यौं भने सुधार टाढा छैन ।



हामीसँग विश्वस्तरीय कन्टेन्ट छन्, प्रविधिमा हामी स्तरोन्नति गर्दैछौं, कान्छो पुस्ता फिल्म निर्माणमा डिग्री पढ्दैछ । व्यापक सम्भावनाका बाबजुद हामीले सिनेमालाई साहित्यिक उत्पादन ठान्न सकेनौं । तर, केही तन्नेरीले हामीलाई डोर्‍याउँदै छन् । ‘दोख’, ‘छायाँ’, ‘कालोपोथी’, ‘त्यान्द्रो’ जस्ता फिल्मको युरोपियन स्टाइल संक्रमण त्यो यात्रातर्फका सुखद विम्ब हुन् ।

वर्ष सिंहावलोकन गरौं । फिल्मका लागि वर्ष सुखद रहेन । यसलाई बिरामी वर्ष मान्न सकिन्छ । ‘पशुपतिप्रसाद’लाई अब्बल मान्ने हो भने ‘कबड्डी कबड्डी’ सहितका अन्य फिल्म ५ वर्षअघिको ‘लुट’कै ह्याङओभरका निरन्तरता हुन् । ‘लुट’ मनोविज्ञानको दिक्क लाग्दो रि–साइकलमा हामी घुम्यौं । ‘पशुपतिप्रसाद’ले ह्याङओभर तोड्न प्रयत्न गरेको छ । तर, फिल्म दृश्य भाषाको अभ्यासबाट टाढै रह्यो । यसर्थ, ‘पशुपतिप्रसाद’लाई एक वाक्यमा रेडियो ड्रामा भन्न सकिन्छ, जसलाई सुन्न कानमात्र भए पुग्छ, हेर्न आँखा चाहिँदैन ।

यस्तो हुनुमा समस्या हाम्रा फिल्म निर्माताभित्र मात्र छैन । समस्या, दर्शकभित्र छ । दर्शक ‘गु र गोबर’ चिन्दैनन्, जसले गर्दा नेपाली सिनेमाको ‘मास डिफाइन’ कष्टकर बनिरहेको छ । ‘रामायण’ र ‘महाभारत’जस्ता धार्मिक एपिकको जरामा उम्रिएको बलिउड र बलिउडको जरामा पलाएको नेपाली सिनेमाको कथ्य संरचना श्रव्य नै हो । संस्कृतिमै समस्या भएपछि सिनेमाभित्र दृश्य भाषाको प्रयोग हुन नसक्नु स्वाभाविक हो ।



दर्शकको ड्रामाटिक भ्यालुले निर्माण गर्ने बजार, बजारले निर्धारण गर्ने माग र आपूर्तिको नियम, मागअनुसार विक्रेताले बेच्ने कमोडिटिजकै इकोसिस्टम हो अहिलेको नेपाली फिल्म । चाहे त्यो रेखा थापाको ‘हिम्मतवाली’ होस् वा अनमोल केसीको ‘ड्रिम्स’ । चाहे त्यो, निखिल उप्रेतीको ‘भैरव’ होस् वा शोभित बस्नेतको ‘जाऊँ हिँड पोखरा’ ! यी सबै एउटै रेखामा छन् । बजार भाषामा यी सिनेमालाई बलिया भन्न सकिन्छ तर स्तरीयता मापन गर्ने कुरामा आफ्नै तर्क छन् । अस्करदेखि चलचित्र विकास बोर्डले बाँड्ने अवार्ड र दर्शकबीच दूरी निर्माण हुनुमा यही तर्क कारक छ । फिल्म पैसा हो वा कला भन्ने कुरा मिलियन डलरको प्रश्न हो ।

अरस्तुको थ्री–एक्ट संरचना बासी भइसक्यो । अहिले विश्वमा संरचनालाई तोड्ने र अलग मान्यता निर्माण गर्ने क्रम सुरु भइसकेको छ । एक्सपेरिमेन्ट (अन्वेषण)मा फिल्ममेकर लाग्न थालेका छन् । हामी भने अरस्त ह्याङओभरमा कथावाचन गर्दैछौं । कथा भन्ने शैलीमा प्रयोग गर्नु जरुरी भइसकेको छ । विश्व फिल्मको नयाँ पुस्ता परम्परागत जानराविरुद्ध उभिएको छ । फेब्रुअरी २८ मा बाँडिने अस्कर अवार्डमा मनोनीत अधिकांश सिनेमाको विशेषता हेर्दा हामीले ती पक्ष महसुस गर्न सक्छौं ।

हलिउड साइन्स फिक्सन र सुपरहिरो सिनेमाबाट विमुख हुँदैछ । क्रमशः ऊ बायोपिक जानरातर्फ आकर्षित हुँदैछ । मानवीय मूल्य खोज्ने हलिउडको यस्तो अन्तर्यलाई अमेरिकी समाजको बदलिँदो आयामबारे व्याख्या गर्न सकिन्छ । पछिल्लो वर्ष हलिउडमा रिलिज भएका अधिकांश फिल्ममा पात्रको संघर्ष, संवेदना, द्वन्द्वको कथा छ । चाहे त्यो लियोनार्दो डिकाप्रियो स्टारर ‘द रेभिनेन्ट’ होस् वा जेनिफर लरेन्सको ‘जोय’, ब्राय लार्सनको ‘रुम’ नै किन नहोस् !

बलिउड यो वर्ष पनि बदलाको कथाबाट विमुख रहेन । ऊ लार्जर द्यान लाइफका फिल्म बनाउन व्यस्त रह्यो । ‘बेबी’, ‘एयरलिफ्ट’, ‘मसान’, ‘बाजिराव मस्तानी’, ‘बाहुबली’ले बलिउडमा सुपरस्टारबिनै पैसा छाप्न सकिन्छ भन्ने बोध गराए । उत्तर छिमेकी चीनले हलिउडका ठूला स्टुडियोमा संयुक्त लगानीको घोषणा गर्‍यो । हलिउडले केही चिनियाँ कम्पनीसँग मिलेर ज्वाइन्ट भेन्चरमा फिल्म बनाउने निधो गर्‍यो । विश्व शक्ति पश्चिमबाट पूर्वतर्फ सर्दैछ भन्ने छिटा अहिले हलिउडमा देखिएको छ । हलिउडको पूर्वीयात्रा ओबामा प्रशासनको वैदेशिक नीतिको एसियाकेन्द्रित संकेत हो ।



नेपाली फिल्म पनि पहाडबाट मधेस झर्दैछ । यो वर्ष रिलिज भएका अधिकांश सिनेमाको कन्टेन्ट मधेस थियो, मुख्य पात्र मधेसी थिए । ‘भैरव’, ‘रेशम फिलिली’, ‘फागु’जस्ता सिनेमाको संकेत हो–मधेस नेपाली पर्दामा प्रभावशाली बन्दैछ । कैलाली, टीकापुर घटनाको नेक्सस सिनेमाको कन्टेन्टमा महसुस गर्न सकिन्छ । पहाड नेपाली फिल्ममा एक्सप्लोइट भइसक्यो र अब फिल्म मधेस ओर्लर्दैंछ । अधिकांश फिल्ममा अहिले महिला मुख्य पात्र बनेका छन् । नेपाली समाजमा महिला प्रभावशाली बन्दैछन् भन्ने कुराको संकेत हो यो ।

नेपाली समाज यतिबेला सिनेमाभन्दा अगाडि छ । कुनैबेला समाजलाई निर्देशित गर्ने सिनेमा अहिले पछाडि छ । सिरहामा दलितले इनार छुँदा कथित उपल्लो जाति जाइलागेको घटना हुँदा पुगेका ‘महानायक’ राजेश हमालको स्टारडम अब पर्दाबाहिर छैन भन्ने स्पष्ट चित्र हो यो । नायकत्वको स्खलन कसरी हुँदैछ ? नायक जन्माउन समाजलाई सिनेमाले प्रेरित गर्छ वा गर्दैन ? यी यक्ष प्रश्न अहिले निकै सान्दर्भिक छन् । देशमा जस्तै अहिले नेपाली सिनेमालाई नायक चाहिएको छ । कोही छ तयार ?

(लेखक नेपाल चलचित्र समीक्षक समाजका सदस्य हुन् । ‘मेरोसिनेमा’, ‘पहिलोपोस्ट’ र ‘मूभीमान्डु.कम’मा आबद्ध रहेर उनले केही वर्षदेखि सिनेमा समीक्षा र रिपोर्टिङ गरिरहेका छन् । त्रिभुवन विश्वविद्यालयमा राजनीतिशास्त्र र साहित्यका विद्यार्थी रहेका शर्मा सिनेमालाई साहित्यिक उत्पादन ठान्छन् । ‘गोरखापत्र’, ‘यो साता’, ‘शुक्रबार’, ‘साप्ताहिक’सँगै १५ वर्षदेखि उनी पत्रकारितामा क्रियाशील छन् ।)


