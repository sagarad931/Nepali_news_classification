
﻿सानो बजारका कारण प्रायः नेपाली फिल्म छायांकनका लागि विदेशी भुमिमा पुग्न सक्दैनन् । एकाध फिल्मले जमर्को गरेपनि खासै सफल देखिएका छैनन् । केही फिल्म भने बीना स्वीकृती विदेशमा केही दृश्य खिचेर ल्याउने ट्रेन्ड भने छ । तर यतिबेला स्वीकृती लिएरै सबै छायांकन युरोपमा खिचिएको नेपाली फिल्म ‘नमस्ते नेपाल’ ले मंगलबार राजधानीमा प्रोमो तथा गीत सार्वजनिक ग¥यो ।
राजु शाहले आफ्नै कथामा गोपाल ढकाल (छन्दे) सँग तयार पारेको पटकथामा फिल्म निर्देशन गरेका हुन् । फिल्मबारे संक्षिप्त प्रतिक्रिया दिंदै निर्देशक शाहले भने, ‘फिल्ममा इन्टरटेनमेन्ट हुनुपर्छ भन्ने सोच हो । त्यसबाहेक फिल्मले नेपाली ढाका टोपी, सगरमाथा र बुद्ध भुमिका रुपमा पनि नेपाललाई चिनाउने प्रयास गरेको छ ।’

फिल्मका नायक सविन श्रेष्ठले यसै फिल्ममा पहिलो पटक कमेडी रोल समेत गरेको बताए । ‘यसमा कमेडी रोल पनि छ, एक्सन र सस्पेन्स पनि छ’ सविनले भने । फिल्म ४५ दिन लगाएर बेल्जियममा खिचिएको थियो भने यसमा १९ देशका कलाकारले अभिनय गरेको बताइएको छ । फिल्मको सहायक निर्देशन समेत गरेका छन्देले फिल्मले विदेशमा बस्दा देशको माया कति हुन्छ भन्ने देखाउन खोजिएको बताए ।
‘नमस्ते नेपाल’ मा सविनसहित अन्ना कालन्दज, अनुजा प्रधान, श्याम श्रेष्ठ, म्युजिक खड्का, नरेन्द्र थापा, पार्वती अधिकारी, सनमकुमार वैराग, कमला दाहाल, गोपाल ढकाल (छन्दे), बोन्ड, जर्जलगायतको अभिनय रहेको छ । सोमबार सार्वजनिक गरिएको फिल्मको प्रोमो र गीतमा विदेशी भुमिको मनमोहक रुपमा देख्न सकिन्छ ।
द्वारिका उदय प्रोडक्सनको ब्यानरमा निर्मित फिल्ममा प्रदीपकुमार उदय, मन्दिरा श्रेष्ठ र श्रीजु शाहको लगानी रहेको फिल्मको छायांकन दिव्यराज सुवेदीले गरेका हुन् । निर्माता प्रदीपले भने, ‘सफल व्यवस्थापन हुन सक्यो भने विदेशमा खिच्दैमा लगानी खासै धेरै बढ्दैन । हामीले रिलिजसम्म ७०-७२ लाख रुपैयाँमा उतार्ने छौं ।′