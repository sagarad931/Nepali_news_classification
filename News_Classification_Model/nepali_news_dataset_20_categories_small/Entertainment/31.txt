
﻿प्रधानमन्त्री केपी शर्मा ओलीले धुर्मुस–सुन्तली नमुना एकिकृत बस्तीको अवलोकन गरेका छन् ।
भूकम्प गएको तीन महिनाभित्रै निर्माण सम्पन्न भएको काभ्रेको डाँडागाउँस्थित पहरी बस्तीको करिब नौ महिनापछि प्रधानमन्त्री ओलीले अवलोकन गरेका हुन् । बस्ती अवलोकन पश्चात् प्रम ओलीले धुर्मुस र सुन्तलीको सामाजीक कामको प्रशंसा गरेका थिए । सरकारले पनि पुनः निर्माणको काम छिट्टै थालनी गर्ने उनले बताएका छन् ।

नाकाबन्दीको समस्या समाधानको संघारमा रहेको जिकिर गर्दै प्रम ओलीले नाका सहज भएपछि पुनः निर्माण पनि सहज हुने बताए । एकिकृत बस्ती रहेको जमीन गुठीको नाममा रहेकाले घरधनीको स्वामित्वमा ल्याउनका लागि पहल समेत गर्ने प्रमले आश्वासन दिएका छन् ।
एकिकृत बस्तीमा ५५ पहरी परिवारमध्ये १८ परिवार बसोबास गर्दै आएका छन् । त्यहाँका बासीन्दाले बाँकी रहेका पहरीहरुको लागि पनि त्यस्तै किसीमको घर बनाउन प्रधानमन्त्रीसँग माग गरेका छन् । सक्दो सहयोग गर्ने वचन दिएर प्रधानमन्त्री ओली फर्केका थिए ।
भूकम्प पश्चात् अमेरिकामा रहेको कार्यक्रम छाडेर स्वदेश फर्किएका धुर्मुस सुन्तलीलगायतका कलाकार आफैँ खटेर ७७ दिनमा एकिकृत नमुना बस्ती निर्माण गरेका हुन् । अल्प संख्यक र पिछडीएको जाति पहरीहरुको दयनीय अवस्था रहेकाले २० परिवारलाई धुर्मुस सुन्तलीले घर निर्माण गरिदिएका हुन् । नमुना बस्ती निर्माणमा ठूलो खर्च लाग्ने भएपछि उनीहरुले विभिन्न व्यक्ति तथा संस्थासँग सहयोगको अपिल गरेर सो कार्य सम्पन्न गरेका थिए ।

धेरैले अवलोकन र प्रशंसा गरेका एकिकृत बस्तीका हरेक घरमा धारा र शौचालय छन् । भूकम्पबाट सुरक्षित बस्तीमा बायोग्याँस, डिस होमलगायतका सुविधा पनि जडान गरिएको छ । एउटै शैलीका घरले निर्माण भएको बस्ती हेर्दामा पनि निकै राम्रो देखिन्छ । आफुहरुले भूकम्प गएको चार महिना नबित्दै भूकम्प प्रभावित पहरीहरुलाई बस्ती निर्माण गरीदिए पनि सरकारले अहिले सम्म काम अघि बढाउन नसकेको सिताराम कट्टेल (धुर्मुस) ले दुख व्यक्त गरेका छन् ।
भूकम्प प्रभावितहरुको दयनीय स्थिति रहेको भन्दै सितारामले पुनः निर्माणका लागि निकै ढिलाई भईसकेको बताएका छन् । सक्रियता जनाउने हो भने भूकम्पले क्षतिग्रस्त हरेक बस्तीलाई नमुना बस्ती जस्तै बनाउन सकिने उनको दृढता छ । एक जोडी कलाकारले एउटा उदाहरणीय बस्ती निर्माण गरेर बाटो देखाईसकेकाले सरकारले चाहेमा यस्ता बस्ती सजीलै निर्माण गर्न सक्ने कुन्जना घिमिरे सुन्तलीले बताएकी छिन् ।
निर्माण थालनी पश्चात् धेरैले सहयोगी मन देखाएकाले नमुना बस्ती बनेको सम्झना गर्दै सबैको सहयोग रहेमा अन्य बस्ती निर्माणको नेतृत्व लिन पनि आफुहरु तयार रहेको उनको भनाई छ । गरिबी र पिछडीएको समुदाय आफुहरुको प्राथमीकतामा रहेको बताउँदै कुन्जनाले महोत्तरीको मुसहर बस्तीलाई पनि नमुना बस्ती बनाउने चाहना रहेको सुनाएकी छिन् ।