
﻿– सरोज जीसी
कुनै व्यक्तिमाथि उपन्यास लेखिनु गर्वको विषय हो । यो गर्वसँगै जटिलता र जोखिम पनि गाँसिएर आउँछन् । पात्रको आन्तरिक व्यक्तित्व, भौतिक अवस्था, वैचारिक दृष्टिकोण, मनोवैज्ञानिक स्वभाव र अन्य महत्वपूर्ण कुरा– जस्तैः समय, घटनाको परिप्रेक्ष्य र परिदृश्य सूक्ष्म र यथोचित ज्ञान अपरिहार्य नै बन्छ । श्वेरकल्पनामा लेखिने पुस्तकमा त यो आवश्यक छ भने ‘लेखकको भनाइ’मा उद्घोष गरेरै लेखिने पुस्तकमा यो जोखिमको पारो स्वाट्टै माथि उक्लिन्छ ।
हरि अधिकारीले नेपाली कांगे्रसका दिवंगत नेता कृष्णप्रसाद भट्टराईको जीवनमा आधारित उपन्यास ‘एक्लो नायक’मा यही जोखिम मोल्ने जमर्को गरेका छन् । भट्टराईलाई इतिहासको महत्वपूर्ण कालखण्डमा नायक बनाएर उभ्याउने उनको प्रयास सराहनीय नै छ । तर, गम्भीर विषयवस्तुमाथिको सपाट र कमसल औपन्यासिक प्रस्तुतिले ऐतिहासिक ‘चरित्र निर्माण’को प्रयासमा न्याय नहुने जोखिम पनि उत्तिकै छ । ‘किसुन’ चरित्रको आख्यानीकरण र कांगे्रसको ऐतिहासिक विकासक्रमबीचको सम्बन्ध खुट्टयाउन उपन्यासकारलाई हम्मे–हम्मे परेको छ ।
राजनीतिक नाम ‘किसुनजी’ पाएका कृष्णप्रसाद भट्टराई प्रजातन्त्रप्रतिको निष्ठाबाट टसको मस नहुने अनुपम उदाहरण हुन् । उनका धेरै राजनीतिक (अव)गुणलाई उत्तम पुरुष कथावाचन शैलीमा प्रस्तुत गर्ने प्रयास राजनीतिक घटनाक्रम वर्णनको ह्याङओभरले ओझेलमा पारेको छ । सत्याग्रह आन्दोलनमा पार्टीलाई एकढिक्का बनाउने प्रसंगपछि यी ‘एक्ला नायक’ राजनीतिक घटनाक्रम वर्णनले पुस्तकको कथा विकासक्रममा ‘एक्लै’ पारिन्छन्, अर्थात् पछाडि छाडिन्छन् । उनलाई भेट्न थुप्रै पाना कुर्नुपर्ने हुन्छ पाठकले । भट्टराई कांग्र्रेसजन हुन् । उनको कुरा गर्दा कांगे्रसको सन्दर्भ आउनु स्वाभाविक हो । तर, उपन्यासको मध्यतिर पाठकलाई भट्टराईको लडाइँभन्दा कांगे्रसको विकास र यसको नीतिबारे एउटा इतिहासकारले लेखेको ‘आर्काइभ’जस्तो लाग्छ ।
ऐतिहासिक ज्ञानका लागि प्राथमिक रूपमा कसैको छनोट नगन्य हुन सक्छ । इतिहासका पुस्तक र ‘आर्काइभ’ नै रोजाइ बन्लान् । कांग्रेस एउटा विचारसंस्थाको रूपमा विकसित राजनीतिक पार्टी हो । त्यसभित्र वैचारिक मतभिन्नता यथेष्ट छन् । भट्टराईको अनुराग त्यसभित्रको राजनीतिक भोगाइ र पृथक विचारमा छ । त्यो पृथकता पहिचान उपन्यासकारले पुस्तकको अन्त्यतिर गर्ने जमर्को गरे पनि पर्याप्त हुन सकेको छैन । घटनाक्रमको आँधीबेहरीमा वास्तवमै उनी ‘एक्लो नायक’ किन भए होलान् भन्ने उत्तरको प्रतीक्षामै पाठक उपसंहारमा ठोकिन पुग्छन् । प्रश्न अनुत्तरित रहन्छ ।
‘लेखकीय’मा उपन्यासकार भन्छन्, “पुस्तक विशुद्ध आख्यान होइन, न त यो ऐतिहासिक वृतान्त नै हो ।” अर्थात, दुवैको सम्मिश्रण हो । यथार्थवादी, वास्ताविक तथा ऐतिहासिक कथा लेख्ने उद्देश्य यो वाक्यले बताउँछ । समसामयिक नेपालको इतिहासलाई आख्यानात्मक ढंगले प्रस्तुत गर्ने यो प्रयासमा घटना, पात्र सम्बन्ध र परिप्रेक्ष्य पनि सत्य हुनु जरुरी छ । होइन भने, ऐतिहासिक उपन्यास लेख्ने अभिलाषाको अन्त्येष्टि हुन्छ ।
उपन्यासमा ऐतिहासिक तथा राजनीतिक तथ्यप्रति हेलचेक्र्याइँ गरेका यथेष्ट प्रमाण छन् । पाठकीय दाँतमा पहिलो ढुंगा पृष्ठ ६३ मा लाग्छ । ३८से समूह ०३४ सालमा पार्टीबाट अलग भएको समूह हो । परशुनारायण चौधरी ३८सेमा थिएनन् । शरद शाह ०४६ को आन्दोलनताका खेलकूद सचिव होइन, जनसंख्या आयोग उपाध्यक्ष थिए । शाहले बेलायतमा पढेका थिए (पृ. ३२५) । चैत २६ राजाले बहुदल घोषणामात्र गरेका हुन् । प्रधानमन्त्री लोकेन्द्रबहादुर चन्द थिए । राजाले गणेशमान सिंहलाई प्रधानमन्त्री हुन भनेका हैनन् । प्रज्ञामा वार्ता भाँडिएपछि राजाले गणेशमानलाई भेट्दा ०४७ साल वैशाखमा मात्र किशुनजी प्रम भएका हुन् (पृ. ३२७) ।
त्यस्तै, विसं १९९७ सालमा राणा शासनविरुद्ध शहादत प्राप्त गरेका गंगालाल, दशरथ चन्द, धर्मभक्त माथेमा र शुक्रराज शास्त्रीमध्ये शुक्रराज प्रजा परिषद्का सदस्य थिएनन् । पृ. २०४ र २१५ मा ‘त्यस (प्रजापरिषद)का कार्यकर्ताहरूमध्ये चारजनालाई मृत्युदण्ड’ भनी उल्लेख गरिएको छ । पृष्ठ ३१२मा उनी लेख्छन्, “गणेशमान सिंहले ०४५ साल जेठ महिनाको एउटा दिन कला संस्कृतिको क्षेत्रमा सक्रिय एउटा समूहको सानो जमघटमा हचुवाका भरमा ०४६ सालको जनआन्दोलनको अग्रिम घोषणा गरे– अब नेपाली कांग्रेसले केही समयपछि नै निरंकुश पञ्चायती व्यवस्थाको अन्त्य र संसदीय प्रणाली पुनःस्थापनाका लागि निर्णायक जनआन्दोलन गर्नेछ ।”
कृष्णप्रसाद भट्टराई त्यसै दिन साँझ चाक्सीबारी पुगेका बेला गणेशमानले सफलताको ढाडस दिँदा दिएको राजनीतिक पतनका उदाहरण मिलेका छैनन् । गणेशमानले ‘बर्लिनको पर्खाल ढलेको, सोभियत संघ छिन्नभिन्न भई त्यहाँको फलामे पर्दा उघ्रिएको’ (पृ. ३१३) कारण जनआन्दोलन सफल हुने बताएका थिए । जबकि बर्लिन पर्खाल ढलेको र सोभियत संघ विघटन भएका घटना ०४५ सालअघिका होइनन्, त्योभन्दा पछिका हुन् । बर्लिन पर्खालको पतन सन् १९९० देखि १९९२ को हो, सोभियत संघ सन् १९९१ मा विघटन भएको हो ।
उपन्यासकारले कथाको डोरी कता डो¥याउने र कता मोड्ने रोडम्यापको तयारी कम गरेको देखिन्छ । घटनाक्रमको वर्णनमा एउटा व्यक्ति र पात्र आउनासाथ उसैको जीवनी र व्यक्तिको बेलिविस्तार लगाउनुमै लठ्ठिन थाल्छन् । जस्तोः राजा महेन्द्रको प्रसंगमा उनले लेखेका कविता र उनका कविताका विषयवस्तुको सन्दर्भ चर्चा गर्न थाल्छन् । त्यस्तै छन्– जवाहरलाल नेहरु, महात्मा गान्धी र अन्य ‘सानातिना’ पात्रहरुको व्यक्तित्व वर्णन । त्यसो त विश्वेश्वरप्रसाद कोइरालाको साहित्यिक छविको बखान गर्न पनि पछि पर्दैनन् !
उपन्यासको अर्को कमसल पक्ष अविश्वसनीय कथावाचकको प्रयोग हो । भट्टराईकी निकट सहयोगी अमिता कपालीको आँखाबाट कथिएको यो उपन्यासमा उत्तम पुरुष कथावाचन प्रयोग गरिएको छ । ०३० सालतिर जन्मेकी भनिएकी ती पात्रले त्यो कालभन्दा अगाडिदेखिको र उनको बाल्यकालमा घटेका विभिन्न राजनीतिक कथा वर्णन गरेको मेल खाँदैन । कथावाचकलाई सर्वज्ञाताको रूपमा प्रस्तुत गरिएको छ । जसको पनि र जुनसुकै कालखण्डका कुरा तिनलाई थाहा छ । त्यतिमात्रै होइन, ती पात्रका मनका कुरा पनि थाहा पाउँछिन् । यो मनोवैज्ञानिक छलाङप्रति सहमति जनाउन गाह्रो छ ।
किशुनजीको ऐतिहासिक तथ्य उजागर गर्ने हेतुले लेखिएको उपन्यास भट्टराई, गणेशमान, गिरिजाप्रसाद कोइराला, बीपी कोइरालाको निजी तथा सार्वजनिक मामिलाका विषयमा त शाश्वत लाग्ला तर कपालीकै आँखाबाट दरबार, राजाको मनस्थिति र ऐश्वर्यजस्ता व्यक्तिमाथि लेखिएका अनुच्छेद काल्पनिक औपन्यासिक हरफहरु हुन् कि ? अज्ञात कथावाचक भएको भए सहज हुन्थ्यो ।
सत्याग्रहका प्रसंग र कृष्णप्रसाद भट्टराई बनारस हुँदाका केही घटना धेरै दोहोरिएका छन् । भट्टराई २० दिन काशी सदर कोतवाली थानामा थुनिएको घटना केही अध्यायमा झन्झटै लाग्ने गरी दोहोरिएको छ । यसलाई सटिक रूपमा अभिव्यक्त गर्न सकेको भए उपन्यासको आकार घट्ने थियो । केही घटनाक्रम वर्णन अनावश्यक छन । जस्तोः बनारसमा किसुनजीका दाइ गोपाल भट्टराईले किसुनजीलाई ‘पढाइ गर, राजनीति नगर’ भन्ने कुरो उप्काउन ‘भारत छोडो’ आन्दोलनको नालीबेलीले उपन्यासमा बल थप्नुभन्दा पृष्ठ संख्यामात्र थपेको छ ।
लामा र जटिल वाक्यको प्रचुर प्रयोगले लेखनीलाई आवश्यकताभन्दा बढी औपचारिक बनाएको छ । हरि अधिकारी धेरै समय समीक्षाको क्षेत्रमा कमल चलाएका व्यक्ति हुन् । त्यसैको प्रभाव हुन सक्छ– कतिपय ठाउँमा मूल्यांकनको भाषाको वर्चस्व छ । शब्दहरुको बलजफ्ती प्रयोग छ । साहित्यमा पाइने उदार र भावनात्मक भाषा अभाव छ । अल्पविराम र उल्टो अल्पविरामको अपरिपक्व प्रयोगले प्रत्यक्ष कथन हुन् कि कथावाचकका टिप्पणी– छुट्ट्याउन गाह्रो पर्छ ।
अन्तरिम सरकारका शक्तिशाली प्रधानमन्त्री रहँदारहँदै काठमाडौं– १ बाट चुनाव हारेपछि भट्टराईले एउटा ट्यांका, सुराही र छाता बोकेर बालुवाटार छाडेको र सन्त जीवन बिताएको कुरा विदितै छ । पार्टीको कोष हेर्ने जिम्मा पाएका बेला उनले आफ्नै पकेटको खर्चसमेत हिसाबकिताब गर्थे भन्ने पनि गरिन्छ । तर, आलोचकहरू उनको सांगठनिक नेतृत्व क्षमता कमजोर रहेको र आसेपासेमा बढी निर्भर हुने गरेको औंल्याउने गर्छन् । हाकाहाकी गणतन्त्रको विरोध गरेका कारण उनको उछित्तो काढ्ने पनि कम छैनन् । कोही मानिस पूर्ण त हुँदै हुदैन । यो पाटोको बारेमा बोल्न कथावाचक भने हिच्किचाएको जस्तो देखिन्छ ।
पुस्तक: एक्लो नायक
स्रष्टा: हरि अधिकारी
विधा: आख्यान
पृष्ठ: ३७१
मूल्य: रु. ४००
प्रकाशकः अनुष्का प्रकाशन
0 0 0
‘एक्लो नायक‘ ५ प्रतिशत राम्रा किताबमा पर्छ
 – हरि अधिकारी
उपन्यासकार
 १) यो आख्यान र जीवनीलाई छ्यासमिस गर्नुको कारण आख्यानको आवरणमा धक फुकाएर तीतो पोख्न त हैन ? कि कृष्णप्रसाद भट्टराईसँग धेरै नै नजिक थिएँ भन्ने देखाउन हो ?
तीतो पोख्न आख्यानको आवरण खोज्ने गरेको छैन मैले । मुखमा तीतो भरियो भने पोख्नलाई आइतबार पर्खिन्नँ । अनि- कृष्णप्रसाद भट्टराईसँग नजिक म थिएँ नै, त्यसमा देखाउनुपर्ने कुरा नै के छ र ? उनीसँग नजिक भएका कारणले नै यो कृति लेखिएको हो ।
२) केही घटनामा तथ्यगत गल्ती भएका छन् । हालैका घटनालाई त त्यसरी गोलमाल गरिएको छ भने पुराना घटना पूरै कल्पित त छैनन् ?
गम्भीर ऐतिहासिक तथ्यमा ठूलो गल्ती भए जस्तो लाग्दैन । नियतवश त गरेकै छैन । असावधानीवश भएका स- साना गल्तीहरू स्वीकार गर्छु र दोस्रो संस्करणमा सच्याउने कबुल पनि गर्दछु ।
३) कता-कता यसमा विष्णु प्रभाकर माचवेको ‘आवारा मसिहा’ भन्ने शरच्चन्द्रको जीवनीको पनि झल्को आउँछ । त्यस्तै हो ?
आवारा मसीहा छापिएकै बेलामा पढेको हुँ । तर, ‘एक्लो नायक’ लेख्दा त्यस पुस्तकलाई सन्दर्भमा लिएको होइन । विष्णु प्रभाकर मभन्दा कता हो कता ठूला लेखक हुन् ।
४) कतै निकै राम्ररी लेखिएको प्राञ्जल र कवितामय हुन पुगेको छ भने कतै औसत वा त्यसभन्दा पनि कमजोर अखबारी गद्य छ। छपाउन हतार भएर कि अल्छी लागेर हेलचेक्य्राइँ गर्नुभएको ?
यो कृतिमा इतिहाससमेत समेटिएकाले केही दस्तावेज र घटनालाई जस्ताको तस्तै दिँदा यसको स्वाद ठाउँ- ठाउँमा अलि खल्लो भएको छ, स्वीकार गर्दछु । छपाउने बेलामा अलिक हतार पनि भएकै हो । हेल्चक्र्याइँ त किन गर्थें र !
५) अरूको त झाँको झारेर टिप्पणी गर्नुहुन्छ । तपाईं कति तीतो सहन सक्नुहुन्छ ?
नेपाली साहित्यमा आफ्ना सहयात्रीहरूमध्ये धेरैले मन नपराइएको र गाली गरिएको व्यक्ति भएकाले मेरो सहन क्षमता दह्रो भइसकेको छ ।
६) गिरिजाप्रसादप्रति अलि बढी असहिष्णु हुनुभएको स्पष्ट देखिन्छ। शेरबहादुरप्रति अपेक्षाकृत उदार । देउवाको कार्यकालमा राजनीतिक नियुक्ति पाएकाले हो ? कि अरु नै कारण छन्?
गिरिजाप्रसादका अपकर्महरूको पुनर्लेखन गरेको मात्र हो, उनीप्रति असहिष्णु भएको होइन । मलाई राजनीतिक नियुक्ति भने गिरिजाले नै दिएका हुन् २ पटक । गिरिजा र उनको कम्पनीले नेपाली कांग्रेसलाई पारिवारिक सम्पत्ति बनाउँदै कृष्णप्रसाद, गणेशमान र अरू थुप्रै संघर्षशील नेताहरूलाई नेपथ्यमा धकेल्न थाल्दा देउवाले त्यसको विरुद्धमा आवाज उठाएका थिए । त्यसैले म उनलाई आदर गर्छु र त्यो तथ्य लेख्दा उनीप्रति सहानुभूति देखिएको हुनुपर्छ ।
७) आख्यान लेखनमा पनि ‘फ्याक्ट चेकिङ’ र कुशल सम्पादकबाट सम्पादन आवश्यक हुन्छ भन्ने लाग्दैन ?
तथ्यको जाँच- पडताल जुनसुकै लेखनमा पनि आवश्यक र उपयोगी हुन्छ ।
८) समीक्षा लेखनमा ‘ब्रान्ड’ नै बन्नुभएको छ । त्यतै नलागी आख्यानमा हिँडेर ठूलो जोखिम लिएजस्तो लाग्दैन ?
मैले समीक्षा त हिँड्दै जाँदा बिनायोजना लेख्न सुरू गरेको हुँ । मूलत: म कवि हुँ र कुनै बेला समालोचकहरूले मलाई निकै राम्रो कथाकार भनेका थिए । नेपाली गद्यमा मेरो पकड राम्रै छ भन्ने मलाई थाहा छ । त्यसैले आख्यानको क्षेत्रमा प्रवेश गर्दा म कुनै प्रकारको जोखिमसँग आमुन्नेसामुन्ने हुन पुग्छु जस्तो लाग्दैन ।
९) तपाईंले भन्ने गर्नुहुन्छ- नेपाली साहित्यमा राम्रा किताब ५ प्रतिशतहाराहारीमा मात्र छापिन्छन् । तपाईंको यो पुस्तक ५% भित्र पर्छ कि ९५% भित्र ?
मलाई त म ५ प्रतिशतभित्रै पर्छु भन्ने कुरामा कुनै द्विविधा छैन । आगे तपाईंहरू मभन्दा धेरै जानिफकार हुनुहुन्छ ।
१०) अब नेपाली साहित्यमा तपाईंले सम्भावना देखेका ५ लेखक को-को हुन् ?
यो प्रश्नको उत्तर दिन असमर्थ छु ।
११) भनेपछि देशमा साहित्यको बिँडो थाम्ने कोही छैनन् ? कि नयाँ लेखकप्रतिको ईर्ष्या हो ?
किन नहुनू, छन् । कसैको नाम नलिऊँ भन्ने मेरो विचार हो । प्रश्नोत्तरीमा कुनै सवालको जवाफ नदिऊँ है भन्न पाइन्छ, होइन र ? यो एउटा प्रश्नको उत्तर नदिँदा म नयाँ लेखकप्रति ईर्ष्यालु भएको हुँ कि भनेर तपाईं कसरी सोच्न सक्नुहुन्छ? साहित्यकर्म हरेक व्यक्तिले आफ्नो श्रम, सीप र साधनाअनुसार गर्ने र सोही अनुपातमा त्यसको फल पनि प्राप्त गर्ने विषय भएकोले यसमा ईर्ष्या गर्नु सरासर वाहियात हो भन्ने मलाई लाग्छ ।
प्रस्तुति : लेनिन बञ्जाडे