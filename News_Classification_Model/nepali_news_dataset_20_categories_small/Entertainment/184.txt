
﻿– सरला गौतम
चियर्स !!!
अनि हामीले स्वाट्ट पा¥यौं । ल्यापटपको स्क्रिनमा ‘क्याराभान’ चल्दै थियो ।
फिल्ममा चौरी खस्यो भीरबाट । पीर प¥यो थिन्लेलाई । भने, “च्व च्व च्व ।”
लोकतन्त्र आएको ठीक दुई महिनापछि मेरो कोठामा आफ्नै फिल्म ‘क्याराभान’ हेर्दै थिए थिन्ले । साथीको सहयोगमा मैले उनलार्ई कोठासम्म ल्याइपु¥याएकी थिएँ । केही खान नमानेपछि उनलाई सोधें, “बियर खाने ?”
‘अरे वाह !’को शैलीमा आँखा चम्काए । दुई ग्लास स्वाट्ट पारेपछि उनी हल्का मुडमा आए । मैले मौका छोपें, “थिन्ले दाइ, डोल्पामा लोकतन्त्र आयो ?”
निधार खुम्चाउँदै भने, “कुनि के गा¥यो, आफैं हेर्न जाऊ । सदरमुकामबाट सात दिन हिँरेर पुगिन्छा मेरो गाउँ ।”
उनले दुर्गम गएर खबर टिप्न सीधा चुनौती दिए । र, फेरि आँखा स्क्रिनमै जोते ।
नजिकै पत्रिका थियो । हाजमोलाको विज्ञापनमा अमिताभ बच्चनको फोटो थियो । मैले फेरि थिन्लेको ध्यान भंग गर्न खोजें । सोधें, “यो मान्छे चिन्नुहुन्छ ?”
भने, “चिन्दैन ।”
के खाँचो उनलाई अमिताभ चिन्न ! फिलिम सकियो । एकछिनमा थिन्ले हिँडे ।
त्यसपछिका वर्षमा उनको चुनौतीलाई स्वीकार गरेर सुदूरपश्चिम र कर्णालीका लगभग सबै जिल्ला घुमे पनि डोल्पा पुग्न सकेकी थिइनँ । एक वर्षअघि मौका जु¥यो । अगाडि र पछाडि बडेमानका झोला अनि अजंगका भीमकाय भीर । मोटर बाटो बनाउँदै गरेकाले ब्लास्टिङ गरिएको । वैशाख १२ को भूकम्पको धक्काले भीरको बीचमा खसेका ढुंगा । भीरमा टाँसिएर तल बगेको भेरी नदी हेर्दै पुगें म– डोल्पाको दुनै बजार ।
जाजरकोटबाट छिरेर रुकुम हुँदै, गाउँ–गाउँमा बास बस्दै २२ औं दिन मैले दुनै टेकेकी थिएँ ।
थिन्ले र डोल्पा । वारि र पारि बडेमानका भीर । बीचमा नदी । ‘क्याराभान’मा थिन्ले हिँडेको बाटो सम्झिरहें । डरलाग्दोमात्रै थिएन । बिर्सिसकेको आकाशको नीलो रंग । हरेक क्षण आफ्नै गतिमा बगिरहने नदीको सुसेली । डरलाग्दा भए पनि ‘ग्ल्यामरस’ पहाडहरु– हिमालभन्दा अग्ला । फिल्म हेर्दा पुग्ने सपना देखेको बाटोमा थिएँ म । मनमा थिए– हिरो थिन्ले !
दुनैमा पुगेर झोला बिसाएँ । बाहिर बजारमा निस्केर पहिलो प्रश्न सोधें, “थिन्ले कहाँ छन् ?”
मान्छेले मलाई सोधे, “को ? क्याराभान ?”
उनलाई ‘क्याराभान’ भनेर चिन्दा रहेछन् । उनी त म बसेको होटलछेवैको घरमा बस्दा रहेछन् । उत्तिखेरै देख्ने तलतलले सतायो । बजार फन्को मार्दै थिएँ– ट्वाक्क भेटिए थिन्ले । हातमा माला जपिरहेका ।
आफ्नो कोठामा गएर ‘चियर्स’ गर्दै स्वाट्ट पारेको विगत सम्झाउन खोजें– साख्खै पल्टेर । बजारकै सामुन्ने उनले भनिदिए, “त्यस्तो चियर्स त कतिसँग गा¥यो, कतिसँग । मैले तिम्लाई कासरी चिन्नू ?”
अमिताभ नचिन्ने थिन्लेले मलाई चिन्न के खाँचो ! उनीसँग कुरो खुस्काउने मेरो प्रयास जारी रह्यो ।
फोक्सुन्डो पुगेर आएँ । दैलोमै थिए थिन्ले दाइ । धूलोले पुरिएको र थकित मेरो अनुहार देखेर मायालु मुस्काए ।
बिहानी चियाको समय । वैशाख भए पनि चिसो डोल्पाको चिसो दुनै बजार । थिन्ले दाइ र म एउटा पसलको पेटीमा बस्यौं ।
हाम्रो हाँसो सुनेर पूरै बजार रमिता हेर्न उल्टियो । मेरो हातमा कापी–कलम देखेर थिन्लेले घुर्की लगाए, “तिम्लाई म अन्तर्वार्ता दिन्न ।”
“नदिए नदिनूस् । तपैंलाई सबैले चिन्छ । म नचिनिएका मान्छेसँग कुरा गर्छु । उनीहरुबाटै डोल्पाको खबर लान्छु,” मैले धम्कीको रिप्लाइ दिएँ । अनि पो थिन्ले दाइ साइजमा आए ।
कुराकानी नै चित्तदुखाइबाट सुरु गरे, “डोल्पामा बाटो आइपुगेन । बाटोलाई बजेट नभया होइन । ९० लाखको बजेट छ । तर, खै त मोटर आएको दुनैसम्म ? बजेटअन्सारकै काम भया पोरपरारै आँउथ्यो मोटर ।”
उनले अनुमान लगाए ।
दुनैबाट भुरुरु उडेर उनी फेरि आफ्नो गाउँ साल्दाङ पुगे । शंकर शर्मालाई सम्झिए । मावि बनेकोमा मख्ख परे । शंकरको सहयोगले स्कुल बनेको कुराले घरिघरि खुसी भए । अब त्यति पढ्न दुनै आउन पर्दैन । दुनैमा राम्रो क्याम्पस भए काठमाडौं जान पर्दैन ।
फेरि दुनै फर्किए, “एक–दुई जाना मन्छेलाई सुपारी भएको छ विकासको बजेट ।”
सुपारी भनेको घोटाला रकम रै’छ उनको भाषामा । हरेक पटक बोल्दा बाटो र स्कुल भनिरहे, “नमर्दै मोटर चढेर डोल्पाको बाटो हिँड्ने रहर छ ।”
अनि फेरि चौंरी सम्झिए । मलाई सोधे, “फोक्सुन्डोमा चौंरी खासेको ठाउँ हे¥यौ ?”
मैले ‘फोटो खिच्या छु’ भनें । बालकझैं मख्ख परे । मलिन भए छिनमै ।
“चौंरी चराउने वन छाइना । पहिला चाइना लान्थ्यो, आजकाल दलाई लामा गएपछि त्यो पनि बान्द भायो । हिमपैरोले तीन सय चालिस चौंरी म¥यो । मेरो मात्र तीस म¥यो । यौता चौंरीको एक लाख पर्छ । सर्कारलाई निवेदन देको छ, खै के गर्छ ।”
भुइँचालोको त्रास थियो । एक्कासि बौद्ध पुग्यो उनको मन । भुइँचालोमा उनलाई बौद्ध नै झलझली भयो रे आँखामा ! भुइँचालोमा परेका मान्छेको बियोगले उनको मन दुख्यो । भने, “सरकारले पनि के–के हेरोस्– मान्छे हेरोस् कि हाम्रा चौंरी हेरोस् !”
“कसलाई के भन्नु छ त ? के खबर लैजाऊँ ?” म पत्रकार बनें ।
उनले उत्तर दिए, “नम्बर १ प्रचन्डा, २ माधव नेपाल, ३ बाबुराम, ४ सुशील क्वैराला, ५ केपी ओलीलाई भन्देऊ– हेर्छौ भने हेर आँखा खोलेर डोल्पाको दुख्ख । हैन भने आँखा चिम्लेरै बस । जनता सबै मरे संविधान बने के, नबने के ! झगरा नगरी बस ।”
हिरो न हुन् । फिलिमको कुरा किन सम्झिन्थेनन् । क्याराभानको कथा त अब पुरानो भइसक्यो । जापानी फिलिम सम्झे । उनलाई अफर आयो रे ! उनले ‘सक्दिन म’ भने रे ! कुरा त्यत्तिकै भयो । पछि फेरि तिनै मान्छे आएर थिन्लेलाई भने, “हैन तिम्ले सक्नैपर्छ ।”
“रोल त उही बुरोको दियो,” फिल्मको नामसम्म थाहा नपाएका थिन्ले भन्दै थिए, “प¥या लेख्या भे पो था’ हुन्छ । यता हेर भन्यो– हेरें, उता हेर भन्यो– हेरें । त्यै त हो फिलिम खेल्ने भन्याको ।”
बडा सानसँग थपे, “हेर ! ७५ वर्षको म बूढो दुनै बजारमा गफ गर्दैछ । सगरमाथा बेसक्याम्प पुगेर आयो सुटिङ गर्न ।”
मैले जिस्काएँ, “बोल्दिनँ भनेको होइन ? तीन पाना भरियो ।”
ठेट थिन्ले पारामा भने, “बोल्दिनँ भन्यापछि बोल कि बोल, बोल कि बोल भन्यो भन्या झर्को लाग्छ । तिम्ले बोले बोल, नबोले नबोल भन्यो, मा पनि बोल्यो ।”
उनी कतिखेर आफ्नै स्थानीय लवज बोल्छन्, कतिखेर ‘शुद्ध’ नेपाली बोल्ने प्रयास गर्छन् र औपचारिक हुन खोज्छन् ।
सोधें, “दिन कसरी बित्छ त ?”
“के गार्नु ! बजारको ओल्लो छेउ जान्छ, पल्लो छेउ जान्छ । मोमो खान्छ । कामको बेला गाउँ जान्छ । मोटर चरेर घुुम्ने ठाउँ छाइना ।”
तन्नेरी हुँ भन्नेहरुको भन्दा बढी थियो जोस उनमा । विकासकै काममा लागिरहेकै थिए उनी ।
बाटोकै सपना ! बाटोकै जपना गरेर बिताए जीवन । बाटैमा लडेर गए थिन्ले दाइ । दुनैमा सरर मोटर पुगेको दिन, हाँस्ला नि तिम्रो आत्मा है थिन्ले दाइ ?
चियर्स !!!
 
  @ 