
﻿काठमाडौं । गीतकार सुदीप कुमार रेग्मीले सृजना गरेका ‘नदेखु भन्छु नपुग्ने सपना’ गीतको म्युजिक भिडियो सार्वजनिक भएको छ । गायिका रजीना रिमालको सोलो आवाज रहेको गीतले सुरुआती क्षणमै चर्चा कमाएको छ ।
एउटा व्यक्तिले देखेका सपना वास्तविक जीवनमा पुरा हुन कति कठिन छ भन्ने भावको यो गीत आफ्नै भोगाइको अभिव्यक्ति भएको गीतकार रेग्मीले बताए ।
“हासिल गर्न लागेको उपलब्धि विभिन्न कारणले हात नपर्ने कुरा मायाप्रेमको सन्दर्भ छ,” गीतकार रेग्मीले भने,“त्यसैले दर्शक स्रोताले रुचाउनुहुनेछ भन्ने अपेक्षा छ ।”
जीवनमा शिखर चढ्न खोजेपनि खुट्टा तलै झरिरहने विम्बलाई उनले गीतमा प्रस्तुत गरेका छन् । गीतमा संगीत महेश खड्काले भरेका छन् ।
युनाइटेड अरब इमिरेट्स दुबईका विभिन्न स्थानमा छायाकंन गरिएको यो गीतमा सुजन रेग्मी र तृष्णा खनालले अभिनय गरेका छन् । नीतिन चन्दको निर्देशन रहेको यो गीतलाई विन्ध्यवासिनी म्युजिकले बजारमा ल्याएको हो । विदेशी भूमीमा छायाकंन गरिएकाले उत्कृष्ट भिडियो बनेको गीतकार रेग्मीको भनाई छ । यो गीतलाई चाँडै पुरुष गायकको स्वरमा पनि रेकर्ड गर्न लागिएको रेग्मीले बताए ।
