
﻿गत साता रिलिज फिल्म ‘काफल पाक्यो’ मा जिवन लुईटेलको कमेडी फ्लेवरलाई रुचाईरहेका बेला केकी अधिकारीको पनि नयाँ कमेडी शैलीमै फिल्म ‘भाग सानी भाग’ को प्रोमो सार्वजनिक भएको छ ।
नवल नेपाल निर्देशित फिल्म फिल्म ‘भाग सानी भाग’ मा हिरोइनको चश्का लागेकी ‘सानी’ लाई रेखा थापाको स्टाइल गर्ने भूत चढेको प्रोमोमा देख्न सकिन्छ । फिल्ममा केकीको अपोजिटमा देखिएका सविन श्रेष्ठले सानीलाई शहर ल्याएपछिको कथा देख्न सकिन्छ ।
‘तिमीसँग त साँच्चै लभ पर्छ की क्या हो मेरो ?’ प्रोमोमा रहेको सानीको उक्त संवादले मुख्य चरित्रबीच प्रेम नभई सम्झौतामा कथा अघि बढाइएको बुझ्न सकिन्छ । अर्को संवादमा केकीकै चरित्रले सविन अभिनित चरित्रलाई भन्छ, ‘हामी लोग्ने स्वास्नी हैनौं भन्दा कहाँ कहाँ चिमोटेका थियौं तिमीले ?’
सहदेव गौतम र विलोल पोखरेलको निर्माण रहेको फिल्म ‘भाग सानी भाग’ चैत्र ५ देखि देशव्यापी प्रदर्शनमा आउँदैछ । ‘श्रीमान’, ‘लज्जा’ जस्ता फिल्म निर्देशन गरिसकेका नवलले केकीलाई गाउँले भुमिका दिएर बनाएको फिल्म ‘महसुस’ ले राम्रो तारिफ पाएको थियो । यतिबेला पनि उनले मुख्य चरित्रलाई गाउँदेखि उठाएर शहर पसालेका छन् । प्रोमोमा प्रयुक्त फिल्मको संगीतमा भने चेतन सापकोटा कोरियाली गायक साइको ‘गङनम स्टाइल’ बाट प्रभावित देखिन्छन् ।
हेर्नुहोस प्रोमो
