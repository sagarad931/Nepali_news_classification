
﻿काठमाडौं । विश्वका लोकप्रिय गायक गायिकामध्येकी एक हुन्–टेलर स्विफ्ट । सानै उमेरमै लोकप्रियताको शिखरमा पुग्ने थोरै गायिकाको सूचीमा उनको नाम सँधै अग्रपङ्क्तिमा आउँछ । २६ वर्षीया गायिका टेलरका दर्जनौं गीत लोकप्रिय छन् । उनले करोडौं डलर गीत गाएरै कमाएकी छन् ।
सन् २०१५ की सर्वाधिक कमाउने सेलिब्रिटी पनि हुन्, टेलर । ‘परेड’ म्यागाजिनले निकालेको कमाइको वार्षिक तथ्याङ्कमा उनी पहिलो नम्बरमा दरिएकी हुन् । उनले ओस्कर अवार्ड होल्डर हलिउड अभिनेता लियोनार्दो डिक्याप्रियो र जेजेलाई पनि पछि पारिन् । ‘वाइल्डेस्ट ड्रिम’ गायिका टेलरले बितेको एक वर्षमा करिब ८ करोड अमरिकी डलर (८ अर्ब नेपाली रुपैयाँ भन्दा धेरै) कमाइन् ।
म्युजिक भिडियो, पप भोकल एल्बम र एल्बम अफ दि इअर गरी तीन ‘ग्रामी’ अवार्ड जित्न सफल स्विफ्टका नाममा अर्को नयाँ रेकर्ड पनि छ । सात वटा ‘ग्रामी’ अर्वाड उनले उचालेर वल्र्ड रेकर्ड उनले लेखाएकी छन् ।
टेलरले एप्पल, कोकाकोला जस्ता मल्टिनेसनल कम्पनीसँग व्यापारिक सम्झौता गरिन् । त्यो उनका लागि फलिफाप भयो । उनले एप्पल कम्पनीसँगै रोयल्टी सम्बन्धमा चर्को बहस गरिन् । मुद्दा हालिन् । र, जितिन् पनि ।
त्यो जित विना रोयल्टि र पारिश्रमिक सर्जकको सृजना प्रयोग गर्नेहरु बिरुद्ध गतिलो झापड मात्र भएन एउटा नजीर पनि बन्यो । यही विषयलाई लिएर उनको विश्वभर तारिफ भयो । उनी अन्तर्राष्ट्रिय सञ्चार माध्यमहरुमा यही विषयलाई लिएर लामै समय छाइन् ।
सानै उमेरमा अनपेक्षित सफलता हात पारेकी टेलर ‘पावरफुल वुमन’को सूचीमा पनि परिन् । सन् २०१५ मा फोब्र्स म्यागजिनले सार्वजनिक गरेको शक्तिशाली महिलाको सूचीमा गायिका टेलर ६५ नम्बरमा परिन् । पछिल्लो ६ वर्षमा यो सूचीमा पर्ने महिलामध्ये उनी सबैभन्दा कान्छी महिला पनि बनिन् ।
उनका करिब ५ करोड एल्बम विक्री भइसकेकोे छ । हार्डकपी मात्रै होइन उनका गीत युट्युवमा पनि त्यती कै खोजिन्छ । गतवर्ष सर्वाधिक सर्च भएका गीतमा उनको ‘ब्ल्यान्क स्पेश’ पनि एक हो । यो गीत अहिलेसम्म एक अर्ब ५८ करोड पटकभन्दा बढी सर्च गरिएको छ । ‘सेक इट अफ’ र ‘ब्याड ब्लड’ उनका पछिल्ला लोकप्रिय गीत हुन् । उनको गीत ‘ब्ल्यान्क स्पेश’ ले केटी पेरीको ‘डार्क हर्स’लाई समेत युट्युवमा पछि पार्यो ।
आफैँ गीत समेत लेख्ने टेलर आफ्ना गीतको म्युजिक भिडियोमा आफै देखिन रुचाउँछिन् । अभिनयमा समेत पारङ्गत उनीका ‘सेक इट अफ’, ‘ब्याड ब्ल्ड’ र ‘ब्ल्यान्क स्पेश’मा उनको अभिनयले उनमा रहेको कुशल अभिनय क्षमतालाई समेत पुष्टि गर्छ । उनी सफल अभिनेत्री मा होइन कुशल पियानो र गीतार बाधक पनि हुन् । १० वर्षको उमेरमै गीत लेखेकी उनले ३५० पृष्ट लामो उपन्यास लेखिसकेकी छन् ।
उनी गायनमा मात्रै होइन, ट्विटरकी पनि सेलिब्रिटी हुन् । उनका ७ करोड ६७ लाख फलोअर्स छन् । विश्वमै सबैभन्दा धेरै फलो गरिएका व्यक्तिको सूचीमा उनी तेस्रो स्थानमा छन् ।
उनी जति कमाउँछिन् त्यसको केही अंश समाज सेवामा समेत खर्चिन्छिन् । न्यूयोर्क टुरिजम बोर्डकी प्रवक्ता पनि रहेकी उनले शिक्षा विभागमा ५० हजार डलर सहयोग गरिसकेकी छन् । टेलरले आफ्नो गीत ‘वेलकम टू न्युयोर्क’ बाट आएको सम्पूर्ण रकम न्युयोर्ककै पब्लिक स्कुलहरुलाई दान दिँदै आएकी छन् ।
विभिन्न स्क्यान्डल गरेर चर्चामा आइरहने कलाको दुनियाबाट भने उनी सँधै टाढै छिन् । लेडी गागा, माइली साइरस, निकी मिनाजजस्ता कलाकारभन्दा उनी फरक धारणा राख्छिन् । नग्न फोटो सुट गरेर भएपनि सञ्चार माध्यममा छाइरहने परिपाटी टेलरलाई मनपर्दैन । उनी आफू अरु कलाकारले जस्तो नाङ्गिएर फोटोसुट नगराउने बताउँछिन् । भन्छिन्, “आफ्नो शरीरमा मलाई लुगा नभएको भन्दा लुगा भएको मन पर्छ ।”
२६ औं वसन्तमा हिँडिरहेकी उनी विभिन्न व्यक्तिसँगको सम्बन्धका कारण भने चर्चामा रहिन् । जोय जोनसन, कोनर केनेडी, जोन मेयर, हेरी स्टाइल्सजस्ता चर्चित व्यक्तिसँग उनी सम्बन्धमा रहिन् । उनीहरुसँगको ब्रेकअपपछि भने उनले ब्वाइफ्रेन्ड बनाउँदै डेटिङमा जानुभन्दा साथीहरुसँग समय बिताउन चाहेको बताइन् । उनले आफ्ना डेटिङका दिनहरु निकै खराब महसूस भएको प्रतिक्रिया दिइन् ।
अर्की चर्चित तथा लोकप्रिय गायिका सेलेना गोमेज टेलरकी सबैभन्दा मिल्ने साथी हुन् । सेलेना सँधै टेलरको प्रशंसा गर्छिन् । १३ वर्षदेखि उनको नजिकको साथी रहेको बताउने सेलेना सांगीतिक करियरमा आफूलाई सँधै टेलरले साथ दिएको बताउँछिन् । टेलरको उनको परिवारसँगसमेत आफ्नो राम्रो सम्बन्ध रहेको सेलेना बताउँदै आएकी छन् ।
 