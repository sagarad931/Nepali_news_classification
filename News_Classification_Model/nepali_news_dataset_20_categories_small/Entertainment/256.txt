
﻿दुःख हरेकको जीवनमा आउँछ । दुःखको असीम भारले मान्छे गल्छ ।
शिवहरि पौडेल पनि दुःखले गले । तर, गलेको माटोझैं उनी बिलाएर गएनन् । पाकेको इँटा भए र सपनाको घर बनाए । अहिले उनी त्यही घरको सिरानमा बसेर आफ्नो जीवनको लेखाजोखा गर्छन् ।
एउटा समय थियो– शिवहरिको शब्दमा ‘कालो समय’ । जतिबेला उनी नांगो आँखाले जीवनको क्षितिजलाई सधैं निष्पट अँध्यारो देख्थे । जीवनमा रंग पनि हुन्छन् भन्ने उनले त्यतिबेला थाहा पाए, जब उनी २ पटक गाउँ फर्किए, ३ पटक काठमाडौं फर्काइए ।
झरी परिरहेको एक दिन बाह्रखरीसँग गफिँदा उनको अनुहारमा लेसमात्र पनि दुःख देखिएन । दुःखको अथाह सागरमा पौडिएर सुखको किनारमा आएपछि उनले चिन्ता लिन छाडिदिए । आफू हाँस्दैनन्, अरुलाई हँसाउँछन् । यसमै उनको सम्पूर्ण जीवनदर्शन लुकेको छ । उमेरले पाँच दशक टेकेका यी ‘अकबरी सुन’ले जे–जे भने, हामीले यहाँ त्यही–त्यही सार्यौं:
मकवानपुरमा ०२३ सालमा जन्मिएका शिवहरि पौडेलका ५ दाजुभाइ र ५ दिदीबहिनी थिए । परिवार खेती–किसानी गथ्र्यो । जमिन त्यति धेरै पनि होइन तर थोरै पनि होइन । जेनतेन परिवार पालिएको थियो । हलो जोत्न खाँचो थिएन । अर्मपर्म गरेर खेती चल्थ्यो ।
१० सन्तान भएपछि त्यसको प्रभाव बिस्तारै पर्न थाल्यो । सबै सन्तानलाई पढाउन सम्भव भएन । पढ्नैपर्छ भन्ने नभएर पनि होला– शिवहरि र उनका साँहिला दाइले मात्रै पढ्ने अवसर पाए ।
पढ्न त थाले तर पढ्न गरेको संघर्ष कुनै फिल्मको दर्दनाक कथाभन्दा कम छैन ।
कक्षा ७ सम्म गाउँकै स्कुलमा पढेका शिवहरिले त्यसभन्दा अगाडिको पढाइलाई निरन्तरता दिनु फलामे च्युराझैं भयो । साहिँला दाइले जागिर खान थालिसकेका थिए । उनले शिवहरिलाई १० कक्षासम्म पढाइदिने वचन दिएका थिए । त्यसैले शिवहरि मकवानपुर आएर दाइसँगै बसेर पढ्न थाले । उनले त्यहीँबाट एसएलसी पास गरे । १४ वर्षकै उमेरमा उनले एसएलसी दिएका थिए ।
परिवारको आयस्रोत केही थिएन । तर, खाने मुख भने बढ्दै थिए । परिवारको आर्थिक अवस्था कमजोर थियो । किनेर खानु नपरे पनि घरखर्च चलाउन ठूलो पहाड थियो ।

टेस्ट दिएर बसेपछि उनले काम खोज्न थाले । बाराको अमलेखगन्ज आयल निगममा पद खाली छ भन्ने थाहा पाएपछि उनी त्यहीँ पुगे । सकेसम्म त्यहाँ कोही काम गर्न मान्दैनथे । जंगलको बीच एकान्तमा डरले कोही बस्न मान्दैनथे । ज्यान जोखिममा राखेर कोही काम गर्न जाँदैनथे । तर, १४ वर्षको कलिलै उमेरमा शिवहरि जंगलको बीचमा बसेर काम गर्न थाले ।
काम पनि भरपर्दो र गतिलो थिएन । हाजिर भएको दिनको मात्रै पैसा आउँथ्यो । दिनको १० रुपैयाँ थियो तलब । पहिलो महिनाको तलबले साइकल किने । राम्रो अंक ल्याएर एसएससी पास गरे साँहिला दाइले पाइन्ट किनिदिन्छु भनेका थिए । नभन्दै शिवहरिले एसएलसी पास गरे । दाइले वचन हार्न सकेनन् र उनलाई पाइन्ट किनिदिए । उनले पहिलो पटक पाइन्ट लगाएको त्यहीबेला हो । उनले १० कक्षा पढ्दासम्म हाफपाइन्ट नै लगाए ।
“पहिलो पटक पाइन्ट लगाउँदा निकै असहज भयो । आफूलाई अलि ठूलै मान्छे जस्तो ठानें । खुसीले गद्गद् भएँ । संसार जितेजस्तो लाग्यो,” उनले सुनाए ।
एसएलसी पास भए पनि उनले त्यो वर्ष पढ्न पाएनन् । अमलेखगन्जमा बसेर क्याम्पस जान सकिन्थेन । जागिर पनि छाड्न सकेनन् । जागिर छाडे पढ्न पैसा नहुने, पढे जागिर छाड्नु पर्ने ! पढाइ र जागिरमा एउटा रोज्नुपर्ने भयो । एक वर्ष उनले जागिर रोजे ।
एकदिन हाकिमको कोठामा छिरेर आफ्ना सबै समस्या सुनाउँदै रोए । पढ्नका लागि काठमाडौं सरुवा गरिदिन आग्रह गरे । हाकिम उनलाई काठमाडौं सरुवा गर्न त राजी भए तर उनले एउटा सर्त राखे । आफ्नो ठाउँमा काम गर्ने शिवहरि स्वयंले खोजिदिनु पर्ने ! त्यो जंगलको बीचमा कोही पनि जान नमान्ने । गाउँकै भाइलाई फकाएर आफ्नो ठाउँमा राखिदिए र काठमाडौं आए ।
० ० ०
काठमाडौं आएपछि शिवहरिले बबरमहलस्थित आयल निगममा काम गर्न थाले । उनको तलब ५३२ रुपैयाँ भयो । थापाथलीमा डेरा लिएर बस्न थाले । पाटन संयुक्त क्याम्पसमा आईए भर्ना भए । कोठा भाडा १२० रुपैयाँ थियो, क्याम्पस फि १३९ रुपैयाँ । खाना खान पैसा पुग्दैनथ्यो । बिहान कलेजबाट ९ बजे साइकलमा रत्नपार्क आएर १ रुपैयाँका दरले ४० वटा पत्रिका किन्थे र खुलामञ्चमा बदाम खाएर बस्नेलाई २ रुपैयाँमा बेच्थे । ४० रुपैयाँ फाइदा हुन्थ्यो । त्यो पैसा लिएर उनी रत्नपार्कको रिमझिम भोजनालय गएर खाना खान्थे ।
काठमाडौंमा चिनेजानेका कोही थिएनन् । सरसहयोग गर्ने कोही भेटिँदैनथे । उनलाई काठमाडौंमा बसेर एक्लो जीवन पनि धान्न कठिन भयो । चार्टर अकाउन्टेन्ट बन्ने सपना बोकेर राजधानी छिरेका उनी आएकै बाटो रित्तो हात घर फर्किए । एसएलसी पास भए पनि सोचेजस्तो अंक नआएपछि उनले कमर्स पनि पढ्न पाएनन् । मानविकीमा भर्ना भए । त्यो पनि पूरा गर्न पाएनन् । जागिर त थियो तर त्यसले खान–बस्न नधानेपछि उनी ०४० असोज १ गते घरै फर्किए ।
घरमा अरुले पढ्न पाएका थिएनन्, त्यसैले उनलाई पढाउने परिवारको धोको थियो । परिवारले काठमाडौं गएर संघर्ष गर्न दबाब दियो । आमाले खसी बेचेर २ सय रुपैयाँ थमाइन् र काठमाडौं पठाइन् ।
२ सय रुपैयाँ लिएर काठमाडौं आएपछि उनको फेरि पुरानै दैनिकी सुरु भयो । त्यो पैसा एक महिनाको डेरा भाडा न थियो । त्यसले कति नै थेगभर गर्न सक्थ्यो र ! उनका पुरानै दुःखका दिन सुरु भए । संघर्षको यात्रामा उनी थाके । फेरि घर फर्किए । काठमाडौं नफर्किने निर्णय गरेर घर गए । तर, परिवारले उनलाई फेरि पनि घर बस्न दिएन । उनलाई जसरी पनि पढाउने परिवारको चाहना थियो । आमाले गाउँमा सरसापटी गरेर ५ सय रुपैयाँ दिइन् र काठमाडौं पठाइन् । शिवहरि फेरि उसैगरि काठमाडौं आए ।

तेस्रो पटक काठमाडौं आउँदा भने पुरानै तरिकाबाट जीवन धान्न सकिँदैन भन्ने सोचिसकेका थिए । उनले जागिरसँगै टेन्डर हाल्न सिके । टेन्डर हाल्ने र अर्कोलाई केही नाफा राखेर बेच्न थाले । यो कामले भने उनलाई आर्थिक रूपमा केही राहत दियो ।
तीन वर्षमा उनको जागिर स्थायी भयो । ०४२ सालमा सुब्बा भए । काम गरे पनि पैसा धेरै नहुने । खानकै लागि चारतिर काम गर्नुपर्ने भए पनि उनलाई एकैतिर राम्रो पैसा आउने काम चाहिएको थियो । तर, कतै पनि नभेटिने भएपछि उनले लोकसेवा आयोगको तयारी सुरु गरे । बिहान क्याम्पस, दिउँसो जागिर गरेर अबेर
साँझ घर फर्किने शिवहरि मध्यरातसम्म बसेर लोकसेवा पढ्थे ।
४२ सालमा उनले सरकारी जागिरका लागि पाँच ठाउँबाट परीक्षा थिए । चार ठाउँमा नाम निकाले । उनलाई त्यो समय खरिदार र सुब्बाको किताब पूरै कण्ठ थियो । अझै पनि सामान्य ज्ञानका अपडेट नभएका कुरा उनलाई धेरै याद छ । चार ठाउँमा नाम निकालेपछि उनलाई कहाँ जागिर खाऊँ, कहाँको छाडौं भयो । सबैतिर बुझ्दा नेपाल राष्ट्र बैंकको जागिर राम्रो र धेरै तलब भएको थाहा पाए र त्यहीँ काम सुरु गरे । उनले राष्ट्र बैंकमा ७१० रुपैयाँबाट काम सुरु गरेका थिए । गत वर्षमात्रै रिटायर्ड हुँदा उनले मासिक ४५ हजार तलब बुझ्थे ।
उनले ०४४ सालमा नेपाल प्रेस इन्स्टिच्युटबाट १० महिने पत्रकारिताको तालिम पनि लिए । उनलाई पत्रिका प्रकाशन गर्न मन लाग्यो । जागिर र टेन्डरबाट करिब ६० हजार रुपैयाँ जम्मा गरेका थिए । त्यही पैसाले ‘दि सन’ नामक पाक्षिक पत्रिका प्रकाशन गर्न थाले । सिने रंगीन उक्त पत्रिकामा उनी सम्पादक थिए । यो पत्रिका करिब दुई वर्षसम्म निस्कियो । विज्ञापनको पैसा उठाउन नसकेपछि समयमै प्रकाशन हुन छाड्यो । त्यही समयमा बसन्त चौधरीको ‘उर्बसी’ नामक पत्रिकामा पनि काम गरिरहेका शिवहरिले आफ्नो पत्रिका भने बन्द गरे । पत्रिका बन्द हुनुको कारण ‘कामना’ पत्रिका पनि एउटा थियो । ‘कामना’ लोकप्रिय हुँदै गएपछि ‘दि सन’को बजार घटेको थियो । उनको ६० हजार रुपैयाँ डुब्यो ।
उनलाई अग्रज कलाकार शिव श्रेष्ठ, भुवन केसी, मोहन निरौला, पुरन जोशीलगायतले पछिसम्म कलाकारभन्दा पत्रकारकै रूपमा लिन्छन् ।
पत्रिका बन्द गरेपछि उनी केही फुर्सदिला भए र ०४६ सालबाट कलाकारितामा हात हाले । नाटक खेल्न थाले । आरोहण गुरुकुल समूहमा आबद्ध भएर उनले नाटक खेल्न थाले, जहाँ सुनील पोखरेल, निशा शर्मा, राजेन्द्र शलभदेखि सरोज खनालसम्म थिए । त्यहाँ उनले २ वर्ष काम गरे ।
०४७ वैशाख १ बाट ‘वनदेखि’ नामक सडक नाटक गरे । त्यही वर्ष उनले बद्री अधिकारीले निर्देशन गरेको ‘दुश्मन’ नामक चलचित्रमा बसुन्धरा भुसालका बाबुको भूमिका गरे । बसुन्धराभन्दा करिब २० वर्ष कम उमेरका शिवहरिले अभिनयमा न्याय गरे । उनको अभिनयलाई सबैले मन पराए । करिब २ वर्षको बीचमा उनले करिब एक दर्जन टेलिचलचित्रमा काम गरिसकेका थिए ।

यहीबीचमा उनले ‘देवी’ नामक टेलिचलचित्रमा काम गरे, जसमा उनी पूर्णे नामक असाधारण भूमिकामा छन् । त्यो पात्रलाई सबैले मन पराए । उनी रातारात हिट भए । उनको जीवनमा ‘देवी’ नै ‘टर्निङ पोइन्ट’ बन्यो । उनलाई सबैले चलचित्रमा अनुबन्ध गर्न थाले । त्यो समयका उनी लोकप्रिय मात्र होइन, महँगा कलाकारमा पनि दरिए । उनले नायिकाको भन्दा धेरै पारिश्रमिक लिन्थे । उनले एउटा चलचित्रबाट ६५ हजारसम्म पारिश्रमिक लिए ।
एक वर्षमा १३ वटा ठूला चलचित्र गरे । ३ वर्षमा ५१ वटा चलचित्र पु¥याए । खानका लागि दैनिक पत्रिका बेच्ने उनको आर्थिक अवस्था मजबुत हुँदै गयो । उनी घरजग्गा किन्न सक्ने हैसियतमा पुगे । उनले जागिरसँगै चार टेलिचलचित्र, नाटक र चार ओटासम्म चलचित्रमा एकै दिन अभिनय गर्थे । १० देखि ५ बजेसम्म राष्ट्र बैंकमै हुन्थे । टिफिन ब्रेकमा पनि उनी सुटिङ जान भ्याउँथे । तर, प्रायः सुटिङ साँझको समयमै मिलाउँथे ।
०५० मा उनले १ लाख ५९ हजारमा काठमाडौंको कुलेश्वरमा ५ आना जग्गा किने । त्यो जग्गामा उनले दुई महिनामै डीपीसी गरे । यति गरिसक्दा उनको २ लाख ४० हजार खर्च भएको थियो । त्यसलाई ६ लाखमा बेचे । त्यही वर्ष कुलेश्वरमै अढाई आना जग्गा किनेर तीन कोठे घर बनाए । तर यसका लागि उनले दुई लाख रुपैयाँ ऋण लिएका थिए । तीन लाख रुपैयाँ नाफा राखेर उनले त्यो घर बेचे र नैकाप पुगे । अहिले उनले साढे ९ आना जग्गामा अढाई तले घर बनाएका छन् ।
० ० ०
राष्ट्र बैंकमा शिवहरि सुब्बाबाट अधिकृतमा बढुवा भए । जिम्मेवारी थपियो । दौडधूप पनि बढी भयो । खान र बस्नको टुंगो थिएन । आर्थिक रूपमा पनि सबल हुँदै थिए । त्यसैले उनले केही समय ब्रेक लिने निर्णय गरे । ०६० को अन्त्यसम्म अभिनय गरेनन् ।
बिस्तारै उनलाई मान्छेले बिर्सिन थाले । क्रेज घट्दै गयो । उनलाई फेरि अभिनयमै जोडिन मन लाग्यो । ‘फिरफिरे कला केन्द्र’ भनेर जितु नेपालले निर्माण गरेको हाँस्य टेलिचलचित्रमा अभिनय गरे । तर, नेपाल टेलिभिजनले त्यो कार्यक्रमको नमुना मन पराएन । त्यो टेलिसिरियल सीताराम कट्टेल (धुर्मुस) र केदार घिमिरे (माग्ने बुढा)ले लेखेका थिए । पछि त्यसैलाई नाम परिवर्तन गरी ‘जिरे खुसार्नी’ बनाएर नेपाल टेलिभिजनले प्रसारण ग¥यो । त्यसको मुख्य अभिनयमा शिवहरि थिए । उनी त्यसमा मन्त्री थिए । उनको पीए दमन रुपाखेती थिए ।

कथाअनुसार मन्त्रीले फिरफिरे कला केन्द्र उद्घाटन गर्नुपर्ने थियो । मन्त्रीको रूपमा शिवहरि उद्घाटन गर्न त जान्छन् तर मान्छे दुई–तीन जना मात्रै देखेपछि उनलाई रिस उठ्छ । उनले भन्छन्, “मन्त्री आएर उद्घाटन गरेपछि मान्छेको भीडभाड हुनुपर्छ, भरे रेडियो टेलिभिजनमा आउनुपर्छ, कस्तो ठाउँमा ल्याइस् ? प्वाक्क मुखाँ हान्नु जस्तो ।”
उनले आफ्नो पीएलाई गाली गर्न स्क्रिप्ट तयार पारेका थिएनन् । यत्तिकै लाइभ गाली गर्दा अचानक आएको शब्द थियो त्यो ।
‘जिरे खुर्सानी’ दोस्रो भागमा पुग्दै लोकप्रिय भइसकेको थियो । धेरैले राम्रो भनेर प्रतिक्रिया दिइरहेका थिए । एकदिन उनी थापाथलीस्थित कार्यालय आउँदै थिए । त्रिपुरेश्वरमा एक जना बटुवाले रोकेर सोधे, “तपाईं जिरे खुर्सानीको मन्त्री होइन ? तपाईंले पहिलो भागमा पीएलाई गाली गर्दा ‘प्वाक्क मुखमा हान्नु जस्तो’ भन्नुभएको थियो तर दोस्रोमा किन भन्नुभएन त ?” त्यसपछि तेस्रो भागदेखि उनले यसलाई थेगोकै रूपमा प्रयोग गर्न थाले । सुरुमा ‘पूर्णे’ पात्रबाट चिनिएका शिवहरि दोस्रो इनिङमा ‘प्वाक्क मुखाँ हान्नु जस्तो’ थेगोबाट स्थापित बने ।
एक दशकभन्दा लामो समय चलेको ‘जिरे खुर्सानी’ बन्द भएपछि उनी अहिले
‘ब्रेक फेल’ नामक हाँस्य टेलिसिरियल निर्देशन गरिरहेका छन् ।
चियाको चुस्कीसँगै आफ्नो जीवन संघर्षको फेहरिस्त प्रस्तुत गर्दै शिवहरिले तीतो विगत सम्झिए । तर, अनुहारमा दुःखको कुनै छनक देखाएनन् । सत्य बोल्नुको उनको विशेषता हो भने ‘डाइलग’ले नै हँसाउन सक्नु उनको खुबी हो । उनी एक घण्टा एक्लै स्टेज कभर गर्न सक्छन् । तर दर्शक/स्रोतालाई हँसाउन उनले मुख बिगार्नु पर्दैन, जिउ मर्काउनु पर्दैन । मात्र डाइलग डेलिभर गरिदिए पुग्छ । स्टेजमा गएपछि डाइलग अटोमेटिक आउँछ । खासै पूर्व तयारी नै गनुै पर्दैन ।
उनी आफैंमा स्वयं गम्भीर प्रकृत्तिका व्यक्ति हुन् । हम्मेसी हाँस्दैनन् । दुनियाँले उनलाई हाँस्य कलाकारिताको हस्ती भनेर चिनिसक्दा पनि उनी स्वयंलाई आफू हाँस्य कलाकार हुँ भन्ने कहिल्यै लागेन । तर, उनलाई स्टेज वा टिभीसेटमा देख्नेबित्तिकै दर्शकहरु हाँसिदिन्छन्, उनलाई यही अचम्म लाग्छ ।
तस्बिरः रोजित खड्का