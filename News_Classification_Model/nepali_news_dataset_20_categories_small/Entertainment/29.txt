
﻿फिल्म ‘प्रेमगीत’ को टाइटल गीत ‘म यस्तो गीत गाउँछु जून प्रेमगीत बनोस्’ को दुई महिनाअघि रिलिजसँगै कभर सङ कम्पिटिसन पनि घोषणा गरिएको थियो । जसमा पाँच सय ५९ जनाले सहभागीता जनाएको शुक्रबार एक कार्यक्रम गरी आसुसेन फिल्मस्ले जनाएको छ । आसुसेन ‘प्रेमगीत’ निर्माण कम्पनी हो ।
विश्वभरबाटै उत्साहजनक सहभागीता रहेको उल्लेख गर्दै आसुसेनले सम्पूर्ण भीडियो युट्युबमा अपलोड गरेर सर्वाधिक भ्यु पाउने दश कभर सङ छानिने जनाएको छ । ‘त्यसैगरी उत्कृष्ट गीत भएर पनि कम भ्युका कारण पछि परेका पाँच कभर सङलाई वाइल्ड कार्डमार्फत् तानेर उत्कृष्ट १५ बनाइने आसुसेनका सन्तोष सेनले जानकारी दिए । उनी फिल्मका समेत निर्माता हुन् ।
‘प्रेमगीत’ को शीर्ष गीतलाई सुगम पोखरेल र अन्जु पन्तले गाएका हुन् भने संगीत अर्जुन पोखरेलको रहेको छ । गीत रचना पनि पोखरेलकै हो । कभर सङ कम्पिटिसनका निर्णायकमा यिनै तीन सुगम, अन्जु र अर्जुन रहेका छन् ।
उत्कृष्ट १५ जनाको नवप्रतिभाहरुको टोलीले फागुन ८ मा राजधानीमा आयोजना गरिने वृहत्त सांगीतिक कन्सर्टमा गाउने मौका पाउने पनि जनाइएको छ । उत्कृष्ट हुने एकले भने एक लाख रुपैयाँ र अन्य उपहारहरु पनि जित्नेछ ।
प्रदीप खड्का र पूजा शर्माको मुख्य अभिनय रहेको फिल्म ‘प्रेमगीत’ लाई सुदर्शन थापाले निर्देशन गरेका हुन् । जून फिल्म प्रणय दिवसको अवसर पारेर माघ २९ बाट प्रदर्शनमा आउँदैछ ।