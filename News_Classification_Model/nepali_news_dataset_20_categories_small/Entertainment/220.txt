
﻿जेठो छोरालाई डाक्टर र कान्छो छोरालाई इन्जिनियर बनाउने सपना थियो– पशुपति शर्माका बाबु आमाको । तर कान्छो छोरो पशुपतिले भने उनीहरूले भनेको मानेनन् । जेठो छोरो डाक्टर बन्न विज्ञान विषय लिएर पढिरहेका थिए । पशुपतीलाई इन्जिनियर पढ्ने दबाब परिवारबाट निरन्तर दिनहुँ आयो । तर, उनले मानेनन् । मानुन् पनि कसरी ? उनमा गायक बन्ने भुत सवार भएको थियो । परिवारको दिनदिनको कच्कच् सुन्न नकेर उनले केही समय गायक बन्ने सपना नदेख्ने प्रयत्न पनि गरे । तर, सकेनन् । विद्रोह गरे । अन्ततः गायक भएरै छाडे, त्यो पनि नामी गायक । लोक दोहोरी गायक पशुपति शर्माको छोटो जीवन प्रसङ्ग हो यो ।
कालो पाइन्ट, सेतो सर्ट, पातलो ज्याकेट, खुट्टामा डिङ्गो बुट, रातो कपाल तर तीन/चारदिन नकाटेको दारीसहित मेरो अगाडि रहेका पशुपति दोहोरी गायकभन्दा पनि पप गायक जस्ता बढी देखिन्थे । यसअघि एक पटक मात्र भेट भए पनि लाग्दै थियो, यो भेट दिनहुँ हुने भेटको अर्को नयाँ श्रृखला थियो । हँसमुख, खुलेर बोल्नु उनको पहिचान यही हो ।
मनमा लागेको बोलिहाल्ने, कुरा गर्न धक नमान्ने । पशुपति शर्मा अहिलेका स्थापित गायक हुन् । लोकदोहोरी गायनको शिखरमा रहँदा पनि उनमा त्यसको अभिमान छैन । जो अरु गायक गायिकामा धेरै देखिन्छ । उनले यहाँसम्म आइपुग्न निकै पापड बेल्नु पर्यो । घर परिवारबाट सुरू भएको उनको सङ्घर्षको यात्रा अझै जारी छ । फरक यति मात्रै हो, हिजो गायन पेशा अपनाउँछु भनेर घरमै सङ्घर्ष गर्नु पर्यो, आज संगीतकर्मीहरूसँग प्रतिस्पर्धाको संघर्ष । तर उनको बाटो अलि फरक भएकाले होला उनले समकालीनहरुसँग त्यती धेरै सांगीतिक पौंठेजोरी भने खेल्नुपरेको छैन । नाम र दामका लागि सङ्घर्षको मैदानमा होमिनु परेको छ । उनलाई लाग्छ, म एक्लो यात्री हुँ ।
सानो छँदा प्रेमराजा महत, नारायण रायमाझी, बमबहादुर कार्की, लोकबहादुर क्षेत्रीका गीत रेडियोमा सुन्दा उनलाई पनि रेडियोमा घन्किने रहर जाग्यो । त्यसैले त उनले इन्जिनियर पढ्न मानेन् । घरमै विद्रोह गरे । सँगैका साथी लोकसेवा पढ्थे उनी भने लोकदोहोरी साँझमा दोहोरी खेलेर बस्थे । उनलाई त्यसमै थियो मज्जा! त्यसमै थियो जिन्दगी!
गीत गाएर भोलि स्थापित भइएला भन्ने कुनै निश्चित थिएन । केवल रहर थियो । सफलताको शिखरमा पुग्ने रहर सबैलाई हुन्छ । तर त्यो भेटिन्छ या भेटिँदैन ? त्यो भविश्यकै गर्वमा हुन्छ । तर पनि उनले हिम्मत गरे । गायनमै होमिए । दाइ डाक्टर हुँदै थिए । दाइ आर्थिक रुपमा सुरक्षित हुँदै थिए । तर, उनले आफ्नो भविश्यमा जुवा खेलिरहेका थिए ।
काठमाडौं आए । आरआर क्याम्पसमा भर्ना भए । काठमाडौं आएसँगै उनको सांगीतिक यात्रा सुरु भयो । दोहोरी साँझहरुमा गीत गाउन थाले । तेरो ‘स्वरमा जादु छ’ भन्थे उनका साथीहरुले । साथीहरुले यसो भन्दा उनी हौसिन्थे । साँच्चै गाउन सक्छु भन्ने लाग्थ्यो । भविश्य राम्रै हुन्छ कि भन्ने आशा पलाउँथ्यो । उनलाई आफ्नो दोहोरीमा ल्याउन दोहोरी साँझहरु तँछाड मछाड गर्थे । पशुपतिले सप्तकोशी दोहारी साँझ, नगरकोट दोहोरी साँझ, गाम्बेशी दोहोरी साँझ, गण्डकी दोहोरी साँझ, देउराली दोहोरी साँझ, सुनधारा दोहोरी साँझमा काम गरे । छ वर्ष दोहोरी साँझमा काम गर्दा उनको चौतर्फी प्रसंशा त हुन्थ्यो तर उनलाई दोहोरी साँझ बाहेक अन्त कतै पहिचान थिएन । दोहोरीका समकालीन साथीहरु भने बजारमा आइसकेका थिए । गीत लोकप्रिय भइसकेका थिए ।
तर, उनी भने दोहोरी साँझमै रुमल्लिरहेका थिए–कुहिरोको काग झैँ ।
उनलाई पनि एल्बम सार्वजनिक गर्नुपर्छ भन्ने लागिरहेको थियो । अरुले पनि त्यही सुझाव दिए । उनले गीत गाए । ‘सरले उता पढाउने हाम्ले आँखा जुधाउने चित्त बुझाउने’ बोलको गीत गाए । उनलाई यही गीत काफी भयो । उनी रातारात सेलिब्रिटी बने । त्यसपछि उनले अहिलेसम्म पछि फर्केर हेर्नु परेको छैन ।
तर, यो भन्दा अघिको कहानी पनि छ । जुन अलि भिन्न छ ।
रेडियोमा गीत सुनेर आफ्ना गीत पनि त्यसैगरी बजुन् भन्ने सानै देखि रहर भएका पशुपतिले काठमाडौं आएर एउटा गीत रेकर्ड गरे । गीत तयार भयो । कुरकुरे बैंस थियो । गीतहरु मायाँ प्रेमकै बजेका सुनिन्थे । उनले पनि त्यस्तै गीत गाए । उनलाई लाग्यो अब म गायक बनेँ । गीतहरु रेडियोमा बज्छन् । मलाई सबैले चिन्छन् । रातारात ‘हिट’ हुन्छ । सेलिब्रिटी हुने भएँ ।
काठमाडौंमा अध्ययन गरिरहेका पशुपति गाउँ गएका थिए । रोपाईंको चटारो थियो । किसानको छोरो, काम गर्नै पर्ने । रोपाईंका लागि मेलामा थिए । सबै काम गरिरहेका थिए । पोखराबाट बज्ने एउटा एफएम रेडियोबाट लोकगीतको कार्यक्रम बज्छ भन्ने उनलाई सम्झना आयो । उनले बिरामी परेको नाटक गरे । उनकी दिदीले पशुपतिलाई आराम गर्न घर जाउ भनिन् । नक्कली बिरामी उनी घर गएर कार्यक्रम सुन्न थाले । कार्यक्रम सकिन लाग्यो, आफ्नो गीत बज्दैन । मुटुको धड्कन रोकिएला जस्तो हुन्छ, र पनि गीत बज्दैन । कार्यक्रम प्रस्तोताले कार्यक्रमको मैजारो गरे । तर, गीत बजेन ।
उनलाई लागेको थियो मेरो गीत सबै रेडियोबाट बज्छन् । बजिरहेका छन् । त्यही दिन उनलाई थाहा भयो गीत गाउँदैमा गायक बनिदो रहेनछ, गीत रेकर्ड हुँदैमा रेडियोबाट गीत बज्दा रहेनछन् । बिडम्बना पशुपतिले आफ्नो पहिलो गीत आजसम्म पनि रेडियोबाट सुनेका छैनन् ।
पहिलो गीत रेडियोमा सुनिएन । सहपाठी साथीहरु खरदार सुब्बा भए । दाइ डाक्टर भए । तर उनी केही भएनन् । उनले गीतको सुर त समाते तर त्यो गीतको सुरले पशुपतिलाई समातेन । या चिनेन भनौं । बाबा आमाले आफ्नो भविश्यलाई लिएर गरेको चिन्तालाई उनले एक दिन नजरअन्दान गर्न सकेनन् । जबरजस्त निर्णय लिए–म गायक बन्दिन । सरकारी कर्मचारी बन्छु, देशको सेवा गर्छु । घरको सपना पुरा गरिदिन्छु ।
उनको नयाँ अध्याय सुरु भयो । दैनिकी परिवर्तन भयो । लोकसेवाका ठेली किनेर ल्याए र त्यसैमा आफूलाई समर्पित गराए । लोक सेवाको एक वर्षको तयारी पछि उनले परीक्षा दिए । परीक्षाको नतिजा आयो । उनी त्यही ठेली भित्रै कतै हराएछन् । उनी फेल भए । उनलाई लाग्यो मेरा लागि यो विषय होइन । अब यसमा टाउको दुखाइरहनु जरुरी छैन ।
लगाव र झुकाव भएको संगीत नै हो । यही मेरो जिन्दगी हो भन्ने पशुपतिलाई लाग्यो । सके यसैमा केही गर्छु । नसके ‘देखा जागेगा’ नयाँ निर्णय लिए । दोहोरी मै केही गर्नु पर्छ । एक वर्ष पछि उनी चौबाटाहरु बीच पुरानै बाटो फर्किए । तर बाटो सहज थिएन । जनताको मन जित्नु र त्यसमा बस्नु सजिलो पक्कै थिएन । तर पनि यो चुनौती उनले स्वीकारे । पुरोनो संघर्षमा जोडिए तर त्यसलाई नयाँ रुप दिन सुरु गरे ।
लोक गीतको बजार उत्कर्षमा थियो । जताततै लोक गीत बज्थे । सबै हिट, सबै राम्रा । उनी भने जन्मिनै बाँकी थियो । हजारौं गायक गायिकाको सूचीमा उनलाई अटाउनु मात्रै थिएन । एकै पटक सफलताको पारो माथि चढाउनु थियो । उनलाई थाहा थियो यो फलामको चिउरा चपाउनु थियो ।
उनलाई लाग्यो–मैले माया प्रेमका गीत गाएर आफ्नो पहिचान बनाउन सायद सक्तिन । हजारौंको भिडमा कतै विलिन हुन्छु । त्यसैले केही फरक गर्नुपर्छ । अरुले नगरेको गर्न सक्नु पर्छ । त्यसैले पशुपतिले माया पिरतीका गीत गाउने जिम्मा अरुलाई छाडिदिए । सुरु गरे, समाजका विक्रिती र विसङ्गती बिरुद्ध चोटिलो प्रहार ।
चर्चित कलाकारहरुलाई पनि मैले लेखिएदिएको गीत गाएर, गरिदिएको संगीतले ‘फलानो’ कलाकार हिट भयो भन्ने स्टुडियोमा सुनेका उनलाई गीत आफै लेख्नु पर्छ र लय पनि आफैले सङ्कलन गर्नु पर्छ भन्ने लाग्यो । र सुरु गरे गीत लेख्न र लय सङ्कलन गर्न पनि ।
पहिलो गीत लेखे– ‘सरले उता पढाउने हाम्ले आँखा जुधाउने चित्त बुझाउने’ । गीत रेकर्ड भयो । सबैले गीत मन पराए । उनलाई जन्माउने गीत यही हो । भलै यसलाई लिएर केही विवाद पनि भयो । “मैले सकारात्मक सन्देश दिन गीत तयार गरें, केहीले यसलाई फरक दृष्टिकोणले बुझिदिनु भयो । त्यो उहाँहहरुकै कमजोरी हो । अहिले कलेजमा निकै धेरै देखिने समस्या हो यो” उनले भने ।
‘सरले उता पढाउने हाम्ले आँखा जुधाउने चित्त बुझाउने’ गीत उनका लागि फलिफाप भयो । उनलाई कलेक्सन एल्बममा गीत गाउनका लागि अफर आउन थाले । स्टेज कार्यक्रममा भ्याई नभ्याई हुन थाल्यो । फरक गरे मात्र चिनिन सकिन्छ र सिर्जना अमर अजर हुन्छन् भन्ने उनी कलेक्शन एल्बममा गीत भने गाउँदैनन् ।
नवप्रवेशीहरुलाई उनी सहयोग गर्छन् । बाटो देखाउँछन् । सके आफैं गीत लेखिदिने र लय शंकलन गरिदिने गर्छन् । तर पैसाकै लागि भने गाउँदै हिँड्दैनन् । किन भने उनलाई आफ्नो फरक पहिचान जोगाउनु छ । आफ्ना स्रोता तथा दर्शकलाई न्याय गर्नुछ ।
हुन त उनको अहिले समय छ । धपक्कै बलेको समय हो यो उनको । धेरै कलाकार सयौं गीत रेकर्ड गर्छन् । स्टेज कार्यक्रम पाउँदैनन् । तर उनी थोरै गीत रेकर्ड गर्छन् स्टेजमा धेरै चढ्छन् । उनका गीत गन्ने हो भने सय नाग्दैनन् । दर्जनौंमै सीमित छन् ।
उनले आफ्नो विवाहमा लिएको ९ लाखसहित १७ लाख ऋण गीत गाएर तिरीसके । काठमाडौं र पोखरामा घडेरी पनि जोडे । मेसो मिलेमा घर पनि बनाउने तयारीमा छन् । भन्छन् –मैले करोड माथि नै कमाईसकें होला, हिसाव भने गरेको छैन ।
सबैको समय आउँछ । त्यसलाई समयमै उपयोग गर्न पनि सक्नु पर्छ । हैन भने पछुताउनुको विकल्प हुँदैन । समयको चक्र न हो त्यो घुमिरहन्छ । रोकिँदैन । यसलाई राम्रसँग पढेका पशुपतीलाई अहिले आफू चलेकै बेला भोलीका लागि साँच्नु पर्छ भन्ने लागेको छ । त्यसै पनि गरिरहेका छन् ।
जीन्दगीको उर्जाशील समय स्रोता तथा दर्शकलाई मनोरञ्जन दिने कलाकारको भविश्य सम्झँदा भने उनलाई सँधै चिन्ता लाग्छ । आफ्नै सिर्जनाको रोयल्टीसमेत नपाउने अवस्थाले उनलाई आफ्नो टाउको समाउन बाध्य बनाउँछ । प्रविधिलाई बुझ्न नसक्नु र लाचार सकारकाले कलाकार र कलाकारीतालाई नै मर्यादित र दीगो बनाउन नसकेको उनको गुनासो छ । नारायण रायमाझी, बमबहादुर कार्की, लोेकबहादुर क्षेत्री खोई कहाँ छन् ? उनीहरु कसरी कसिरहेका छन् । कलाकारिता गर्नेहरुले जिजन्दगीका अन्तिम क्षणहरु कसी विताइरहेका छन् ? उनी प्रश्न गर्छन् । के राज्यको दायित्व हुँदैन ? पशुपति सोध्छन् ।
गीत परिवारसँग बसेर हेर्न नसकिने भएकोमा उनलाई दुःख लाग्छ । क्यामेराका लेन्सहरु युवतीका सम्वेदनशील अङ्गहरुमा मात्रै घुम्ने परिपाटीलाई निरुत्साहित गर्ने उनको चहाना छ । गीत सेन्सर गर्नु पर्छ भन्ने उनको माग छ । उनले शब्द, लय र भिडियोमा सेन्सरको आवश्यकता महशुस गरेका छन् । स्वर भएको पनि गायक, नभएको पनि गायक । सभ्य सुसंस्कृतहरु पनि कलाकार, नग्नताको व्यापार गर्ने पनि कलाकार । एउटै सानो बजार । प्रतिस्पर्धा उनैसँग गर्नु पर्ने बाध्यता । यो हैरानीबाट उनले मुक्ती खोजेका छन् । छोरीसँगै बसेर हेर्न मिल्ने गीतमात्रै खोजिरहेका छन् ।
यही विषयलाई लिएर उनले दर्जनौं पटक सरकारी अधिकारीलाई भेटे । तर प्रतिफल शून्य । न राज्यले आँफै जानेर गर्यो । न उनीहरुले भनेको मान्यो ।
लोक गीत देशको पहिचान हो । यथार्थताको प्रतिरुप हो । वास्तविक धरातलको बिम्ब हो । त्यसैले त उनले लेखे –अमेरिका यही, मलाई जापान पनि यही । वैशाख १२ मा भूकम्प गयो । देश तहशनहश भयो । जनता भूकम्पको पीडालाई विर्सन खोजिरहेका थिए । त्यही बेला भारतले नाकाबन्दी गर्यो । जनजीवन झन विक्षिप्त बन्यो । यो दर्दनाक क्षणलाई मुकदर्शक भएर हेर्न सकेनन् र पशुपतीले लेखे–‘हामी नेपाली के को स्वाभिमानी’
त्यसो त १० वर्षे जनयुद्धसँगै मौलाएको जातीयता उत्कर्षमा पुगेकै बेला उनले जातीयतालाई प्राथमिकतामा राख्नेहरुप्रति ब्यङ्ग्य कस्दै अर्को गीत पनि लेखे तर त्यो विवादित भयो । त्यसलाई प्रतिबन्ध लगाइयो । उनी आफूले भन्न खोजेको भन्दा फरक ढङ्गले बुझिएको र्तक गर्छन् । जे हो उनको कलम विकृति र विसङ्गती बिरुद्ध चलिरहेकै छ । सुरिलो स्वरले त्यसलाई गाइरहेकै छ । स्रोता दर्शकले उनको चोटिलो लेखनलाई मायाँ गरेकै छन् । त्यसैले त उनी आफ्नो कदम चलिनै रहने गीत गाइनै रहने बताउँछन् ।
लगभग एउटै भाका र लयमा गीतहरु आइरहेका बेला उनी पनि त्यतै मिसिएका भए सायद उनले अनुमान गरेझैं उनी त्यतै कतै हराइरहेका हुने थिए होला । स्थानीयतामा नवीनता खोज्नु नै उनका लागि फलिफाप भयो । गम्भीर विषयलाई चट्पट्टे ढङ्ले प्रस्तुत गरेर स्रोता दर्शकलाई तान्नु उनको मौलिकता बन्यो ।
पशुपतिलाई मैले सोधें –तपाईंका गीत कालजयी हुन् कि बर्खाका खहरे भेल ? उनले भने, “यो मैले होइन तपाईंले भन्ने कुरा हो । स्रोता दर्शकले भन्ने कुरा हो । समाजमा जे देखेँ त्यो मैले गाएँ । मलाई अमेरिका यही गीत राष्ट्रिय गीत हो जस्तो लाग्छ । भोलीका दिनमा पनि बज्छ जस्तो लाग्छ ।”
व्यवस्ता परिवर्तन होला । समयसँगै नेपाल विकासको गतिमा लम्किएला । नेपालमै रोगगारी पाइएला । समाज सभ्य र सुसंस्कृत बन्दै जाला । क्रमशः विकृति र विसङ्गतीहरु अन्त्य हुँदै जालान् । उनका गीतको सान्दर्भिकता नहोला । त्यसैले उनका गीतले युग त हाँक्न नसक्लान् । तर वर्तमान भने बोलेका छन् । फगत मनोरञ्जन मात्रै होइन आफ्नो दायित्व पनि निभाएका छन् । त्यसैले त होला स्रोताले उनका गीतलाई सलाम गरेकै छन् । स्टेज चढ्न पाएकै छन् । एफएमहरुमा गीत बजेकै छन् । वा! पशुपती भनेकै छन् ।
उनी जति आफ्नो काममा इमान्दार छन्, गम्भीर छन्, त्यती नै उट्पट्याङ् पनि । तर त्यो बालयकालको कुरा । पशुपति सिनेमा भनेपछि हुरुक्कै हुन्थे । भागेर सिनेमा हल जान्थे । सीनेमा हल जाने उनको बेग्लै तरिका थियो । भित्रबाट आउट ड्रेस र त्यसबाहिरबाट स्कुलको ड्रेस लगाउँथे । मकै बारीमा पुगेर किताबको झोला र ड्रेस फुकालेर लुकाउँथे र लाग्थे– सिनेमा हेर्न । तर उनको बडो अचम्मको बानी थियो । उनी हलमा बसेर चलचित्र हेर्नथाले पछि भुसुक्कै निदाउँथे । उनले जम्माजम्मी आधाउँधी सिनेमा पनि &