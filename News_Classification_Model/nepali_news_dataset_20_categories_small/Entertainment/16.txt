
﻿फिल्मको पर्दामा हेरेर मन भर्नुपर्ने नायिकाहरु कुनै फेशनको र्‍याम्पमा क्याटवाक गर्दै आउँछन् भने पक्कै पनि सबैको ध्यान तानिनेछ । कायरा बुटिकले हरेक वर्ष झैं यसपटक पनि ‘कायरा रन वे फेशन शो’ गर्ने भएको छ । शोज स्टपरको रुपमा भने अहिलेका जल्दाबल्दा नायिकाहरु हुनेछन् । माघ २३ गते राजधानीको सिटी सेन्टरमा हुने चौथो संस्करणको फेशन शोमा चल्तीका १० नायिका र त्यति नै मोडल र्‍याम्पमा उत्रिने भएका छन् ।


शोमा रिमा विश्वकर्मा, निता ढुंगाना, वेनिशा हमाल, वर्षा राउत, वर्षा शिवाकोटी, सम्पदा बाँनिया, अशिष्मा नकर्मी, स्वस्तिमा खड्का र छुल्ठिम गुरुङ मुख्य आकर्षण हुनेछन् । एउटा फेशन शो हंगकंगमा समेत गरिसकेको कायराले पाचौं संस्करण भने लण्डनमा गर्ने भएको छ ।
शोका कोरियोग्राफर धिरज तण्डुकारको कोरियोग्राफीमा नायिका तथा मोडल र्‍याम्पमा देखिनेछन् । धिरजका अनुसार, मोडलहरु साडी, लेहेंगा र डिजाइनिङ सिक्वेन्समा र्‍याम्पमा उत्रने छन् भने नायिकाहरु मिक्सम्याक्स सिक्वेन्समा देखिनेछन् ।
कार्यक्रममा मन्त्र व्याण्डको लाइभ प्रस्तुति रहनेछ भने गायकद्वय युवराज चौलागाई र बादल प्रसाईले गीतमार्फत् र कमेडियन महादेव त्रिपाठीको हाँस्य प्रस्तुतिले मनोरन्जन दिलाउनेछन् ।