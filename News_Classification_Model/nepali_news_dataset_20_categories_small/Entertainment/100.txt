
﻿काठमाडौं । पूर्व गृहमन्त्री भोजराज घिमिरेको संस्मरणात्मक पुस्तक ‘मोडहरूमा म’ को शनिबार एक समारोहका बीच विमोचन गरिएको छ । कार्यक्रमका प्रमुख अतिथि नेपाल प्रज्ञा प्रतिष्ठानका उपकुलपति डा.विष्णुविभु घिमिरेले उक्त पुस्तक सार्वजनिक गरे ।
महोत्तरी परिवार, काठमाडौंको आयोजनामा सम्पन्न विमोचन कार्यक्रममा प्रमुख अतिथि डा.घिमिरेले विमोचित पुस्तक इतिहासको गम्भीर अध्ययन गर्नका लागि एउटा सुत्र भएको उल्लेख गरे ।
महोत्तरी परिवारका अध्यक्ष किरण थापाको सभापतित्वमा सम्पन्न कार्यक्रममा महोत्तरी जिल्लाका वरिष्ठ व्यक्ति पूर्व प्रधानन्यायाधीशहरु केदारनाथ उपाध्याय, केदारप्रसाद गिरी, रामकुमार प्रसाद शाह, पूर्व न्यायाधीश गिरिशचन्द्र लाल, राजनीतिज्ञ नवराज सुवेदी, प्रा.डा. वीरेन्द्रप्रसाद मिश्र, प्रा. महेन्द्रनारायण मिश्र, विमलकुमार शर्मा, ऋषिराज घिमिरे, राजेश खनाल, विजय रौनियार र नारायण प्रसाद घिमिरेले पुस्तकका लेखक भोजराज घिमिरेका विषयमा प्रकाश पारेका थिए ।