
﻿काठमाडौं । डाक्टर चित्रप्रसाद वाग्लेको सम्झना आलेख पुस्तक विमोचन भएको छ । सोमबार एक कार्यक्रमबीच उनको पुस्तक विमोचन भएको हो । पुस्तक नेपाल सरकारका पूर्व मुख्य सचिव लीलामणि पौडेल, पत्रकार/लेखक देवेन्द्र भट्टराई, वाग्ले पत्नी पूजा पराजुली वाग्ले र पुस्तकका सम्पादक पारसप्रकाश नेपालले संयुक्त रुपमा विमोचन गरेका हुन् । डा. वाग्लेले क्यान्सरको कारण ४७ वर्षको अल्पायुमै मृत्युवरण गरेका थिए ।
डा. वाग्लेले क्यान्सरबाट पीडित भएपछि उनले सम्झिएको उनको जीवनवृत्तलाई सम्झनाको रुपमा लेख्नुका साथै त्यस समयको उनको सोचाइ, असहायपन र मनोदशालाई पुस्तकमा उतारेका छन् । त्यसबेला क्यान्सर भएको थाहा पाएपछिका उनको दुर्दशापूर्ण अवस्था, उपचारको क्रम, जीजिविषा र परिवारमा आइलाग्ने संकटको कल्पनालाई उनले निकै भावुक र यथार्थपरक कोणले प्रस्तुत गरेका छन् । जसमा उनकी श्रीमती पूजा पराजुली वाग्लेको समेत त्यसबेलाको मनोदशालाई समेटिएको छ ।
कार्यक्रममा लीलामणि पौडेलले आफ्नी आमाको उपचारको क्रममा भारतमा डाक्टर वाग्लेलाई भेटेको सम्झिए, जसमा  कान्तिपुर दैनिकका तत्कालीन भारत ब्युरो प्रमुख देवेन्द्र भट्टराईको भूमिका रहेको बताए । वाग्लेका लागि आफूले तत्कालीन नेपाल सरकारको मुख्यसचिवका रुपमा जे–जति गर्नसक्नु पर्थ्यो, प्रशासनिक अस्पष्टता वा झन्झटका कारण आवश्यक मात्रामा गर्न नसकेको बताए । “तर जे–जति गरियो, त्यसवापत पनि डाक्टर वाग्लेले मेरा बारेमा जे लेख्नुभयो, त्यसले मलाई थप अरु केही गर्ने जिम्मेवारीबोध गराएको छ ।” पूजाजी तपाईंका लालाबालाका लागि आजीवन केही न केही अवश्य गर्नेछु,” पौडेलले भने । वाग्लेजस्तो सत्कर्ममा लागेका व्यक्ति गुम्नु उनी र उहाँको परिवारको लागिमात्र नभएर समाजका लागि समेत ठूलो क्षति भएको उनले बताए ।
डाक्टर वाग्लेका बारेमा सञ्चारमाध्यमा प्रस्तुत गर्ने र आमजनताकाबीच उनको सत्कर्म र पीडादायी जीवनकोबारेमा चित्रण गर्न मूख्य भूमिका खेलेका पत्रकार भट्टराईले डाक्टर वाग्ले स्वयम् बिरामी भएको अवस्थामा पनि भारतमा समेत अरु बिरामीको उपचारमा संलग्न भइरहेको कुरा सम्झिए । “उहाँ बिरामी हुनुहुन्छ भन्ने सुनेर भेट्न गएँ, तर त्यहाँ पुग्दा त उहाँसँग अरु बिरामीहरु लाईन लागेर उपचार परामर्श लिइरहेका थिए । त्यो देखेर मलाई लाग्यो कि उहाँ वास्तवमै पेशाप्रति निष्ठावान र जिम्मेवार व्यक्ति हुनुहुन्छ । त्यो देखेर नै उहाँको बारेमा केही गर्ने सोच पलाएको थियो,” भट्टराईले भने । वाग्लेको बारेमा यसरी पुस्तक प्रकाशन गरेर आमपाठकबीच पुर्याउँदा अरुलाई पनि वाग्लेजस्तै निष्ठावान र कर्मयोगी बन्न प्रेरणा मिल्ने उनले बताए ।
कार्यक्रममा वाग्लेकी पत्नी पूजाले बोलिरहँदा हल पूरै स्तब्ध बनेको थियो । उनका निर्बोध र यथार्थ शब्दहरुले श्रीमानलाई अल्पायुमा गुमाउनुको पीडामात्र नभएर आफ्नो सन्तानहरुसहितको आगामी जीवनको संकटपूर्ण त्रासदीको झलकसमेत दिइरहेको थियो । उनले पुस्तकमा आफ्ना कुराहरु जे–जति समेटिए पनि त्यो एकदमै सानो अंशमात्र भएको बताइन् । “जीवनमा जे संकट आइलाग्यो, यसलाई भोग्नु, सहनु र सामना गर्नुको अब कुनै विकल्पपनि त मसँग छैन,” उनले भनिन् । आफ्ना दुई छोरी र एक छोराको आगामी दिन सम्झेर कहिलेकाहीँ अत्यास लाग्ने उनले बताइन् । “छोरीहरु चुस्तदुरुस्त नै छन्, भोलि ठूलो होलान्, केही गर्लान् तर छोरा अपांग भएका कारण अहिले पनि कोठामा थुनेर आउनुको पीडा मैलेमात्र महसुस गर्न सक्छु,” उनले भनिन्, “हामीले देखेको सपना सब चकनाचुर भयो ।’ संकटमा सहयोग गर्ने सबैप्रति उनले आभार प्रकट गरिन् ।
जम्मा ३०८ पृष्ठको पुस्तकको मूल्य ३९९ रूपैयाँ राखिएको छ । पुस्तकमा वाग्लेको जीवनकालका महत्वपूर्ण रंगीन फोटोहरु समेत समावेश गरिएका छन् । फिनिक्स बुक्सले ल्याएको यो पुस्तकको सम्पादन पारसप्रकाश नेपालले गरेका हुन् ।