
﻿काठमाडौं । गत शुक्रवारदेखि भृकुटीमण्डपमा जारी पुस्तक प्रदर्शनीमा ‘एकेडेमिक’ पुस्तकभन्दा साहित्यका पुस्तकहरु धेरै विक्री भइरहेको आयोजकले जनाएको छ । आयोजक ‘ग्लोबल एक्सपोजिसन’ का व्यवस्थापक केशव खत्रीले ‘एकेडेमिक’ पुस्तकको तुलनामा साहित्यीक पुस्तकको विक्री र माग धेरै रहेको बताए ।
प्रदर्शनीमा बिभिन्न प्रकाशनका एक सय १० वटा स्टल राखिएको छ । २० वर्षदेखि निरन्तर ‘ग्लोबल एक्सपोजिसन’ ले पुस्तक प्रदर्शनी गर्दै आएको छ । प्रदर्शनीमा २१ वटा अन्तर्राष्ट्रिय प्रकाशकको स्टल अरु सबै नेपाली प्रकाशनको स्टल रहेको व्यवस्थापक केशव खत्रीले बताए । मेलामा नेपाली, अग्रेंजी, हिन्दी भाषाका साहित्यीक पुस्तकहरु उपलब्ध छन् ।
१० दिन चल्ने यो कार्यक्रममा ८० देखि ९० हजार पाठकले अवलोकन गर्ने आयोजकको अपेक्षा छ । मेला अबधिभर पुस्तक बिमोचन, विशिष्ट साहित्यकारहरुसँग अन्तरक्रिया, कथा वाचन, लेखकसँग पुस्तक हस्ताक्षर जस्ता बिभिन्न कार्यक्रम राखिएको छ । मेलामा, बालबालिकालाई लक्षित गरेर बिभिन्न बाल कार्यक्रम राखिनुका साथै बालकेन्द्रित पुस्का स्टलहरुसमेत राखिएको छ । प्रदर्शनी जेठ २२ गतेसम्म चल्नेछ ।