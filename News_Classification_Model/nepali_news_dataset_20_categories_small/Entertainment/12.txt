
﻿त्यसो त गतवर्षको ‘टलकजंग भर्सेज टुल्के’ बाट उनले उत्कृष्ट अभिनेत्रीको राष्ट्रिय अवार्ड नै जितेकी हुन् । तर पनि यतिबेला ऋचा शर्मा भने आफ्नो करिअरको कमाईका रुपमा फिल्म ‘को आफ्नो’ लाई मान्ने जिकिर गर्छिन् । अनिल थापाको लेखन तथा निर्देशन रहेको ‘को आफ्नो’ मा ऋचा निम्न वर्गीय परिवारको प्रतिनिधित्व गर्ने एक पीडित आमाको भुमिकामा रहेकी छन् ।

‘मैले नायिका भएर आजसम्म के पाएँ भन्ने प्रश्न गर्ने हो भने जवाफमा ‘को आफ्नो’ हुनेछ’ बुधबार फिल्मका बारेमा जानकारी दिन आयोजित कार्यक्रममा बोल्ने क्रममा ऋचाले भनिन् । फिल्ममा उनले तीन वर्षिय छोरालाई अर्कै अभिभावकसमक्ष सुम्पन बाध्य हुन्छिन् । फिल्ममा उनको अपोजिटमा सुशांक मैनाली रहेका छन् ।
‘को आफ्नो’ ले मंसीर १९ मा अमेरिकामा प्रीमियर गरिसकेको छ । नेपालमा फागुन ७ देखि प्रदर्शनीमा आउने फिल्ममा ऋचा र सुशांकसहित सुवास थापा, मेनुका प्रधान, राजन खतिवडा, शान्ति गिरी, सुदाम सिके, सुलक्षणा भारती, प्रकाश घिमिरेलगायतको अभिनय रहेको छ ।
निर्देशक अनिलले ‘को आफ्नो’ लाई चरित्र प्रधान अपरम्परागत फिल्म भन्न रुचाए । ‘क्यारेक्टर बेस्ड अनकन्भेन्सनल ड्रामा भएकोले पनि दर्शकले कस्तो प्रतिक्रिया दिने हुन् भन्ने डर थियो’ अनिलले प्रीमियरमा पाएको सुखद नतिजाले त्यो डर हराएर गएको बताए । उनले फिल्मको विषयबस्तु ‘युनिभर्सल अपिलिंग’ भएकोले पनि विश्व बजारलाई हेरेर निर्माण गरेको खुलाए ।

‘को आफ्नो’ एक युवकको खोजमुलक यात्रा हो । जसलाई तीन वर्षकै उमेरमा आफ्नै आमाबुबाको काखबाट नि:सन्तान एक दम्पत्तीले अधिग्रहण गरेको हुन्छ । उक्त कुरा थाहा पाएपछि ऊ पहिचानको खोजीमा निस्कन्छ । ‘आफ्नो अधिकारको निम्ति लड्नु अपराध होइन’ फिल्मको पेटबोली पनि यही हो । छोराको भुमिकामा सुवासले अभिनय गरेका छन् ।
बुधबार नै सार्वजनिक गरिएको फिल्मको प्रोमोमा ऋचालाई भिन्नै गेटअपमा देखाइएको छ । ‘डार्लिङ लुक्स’ बाट माथि उठेर ऋचाले ‘को आफ्नो’ मा चरित्र सुहाउँदो रुपमा आफुलाई ढाल्न हिम्मत जुटाएकी छन् । कार्यक्रममा बोल्ने क्रममा पनि उनले आफ्नो मेकअप आर्टिस्टको प्रशंसा गर्न चुकिनन् ।

‘मेरो ट्रान्सफर्मेसन गरिदिने दिपू पौडेलप्रति एकदमै आभारी छु’ ऋचाले थपिन्, ‘उहाँले मेरो दादूराका कारण भएको खत बनाउनेदेखि नक्कली दाँत राख्न समेत सल्लाह दिनुभएको हो । दाँत राखेन भने मेरो हाँसोले नै चिनिन्छ भन्नु भएकोले राखेका हौं । जसले गर्दा वीना मेकअप पनि कन्भिन्सिंग लाग्थ्यो ।’ फिल्मलाई थ्रीलर ड्रामा जानरामा राखिएको छ ।
 
हेर्नुहोस भिडीयो

 
 