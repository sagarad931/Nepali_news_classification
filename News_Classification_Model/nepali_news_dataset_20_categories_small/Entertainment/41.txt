
﻿‘चपली हाइट’ बाट एकाएक हाइट लिएकी नायिका विनिता बराल त्यसैगरी दोस्रो फिल्म ‘फुलस्टप’ बाट झन्डै स्टप नै भईन् । यतिबेला तेस्रो फिल्म ‘सुपरहिट’ लाग्दै गर्दा उनी स्वयं भने करिअर नै छोडेर अमेरिका पुगिसकेकी छन् ।
अब फेरि सौरभ ढकाल र निरन्जन पन्तद्वयको निर्देशन रहेको ‘सुपरहिट’ ले विनितालाई पुन: सुपरहिट बनाउला त ? शुक्रबारदेखि रिलिज हुन लागेको ‘सुपरहिट’ ले विहिबार नै दरबारमार्गस्थित क्युज सिनेमामा केही संचारकर्मी र फिल्मकर्मीबीच प्रिमियर गर्‍यो । निर्माणमा लामो समय गुजारेको फिल्म ‘सुपरहिट’ ले शुक्रबार हुने रिलिजको पूर्वसन्ध्यामा प्रीमियर गरेको छ ।
फिल्मको कथा नै फिल्म निर्माणका क्रममा पात्रले स्क्रिप्ट लेखनसँगैको प्रीप्रोडक्सनका लागि गर्ने दु:ख, झन्झटमा आधारित छ । ‘चपली हाइट’ गर्ल विनिता बराल लीडमा रहेको उक्त फिल्ममा सुदाम सिके, दिव्यदेव पन्तलगायतको अभिनय रहेको छ । सुदामले ‘सुपरहिट’ बाटै फिल्मी अभिनय थालेका हुन् । त्यसैगरी अमेरिका भएका कारण प्रीमियरमा भने विनिता अनुपस्थित रहिन् ।
सौरभ ढकाल र नीरन्जन पन्तको संयुक्त निर्देशनमा बनेको फिल्म मुलत: प्रयोगात्मक शैलीमा बनाइएको छ । प्रीमियरमा फिल्म युनिटसँगै केही फिल्मकर्मी र संचारकर्मीको उपस्थिती रहेको थियो ।