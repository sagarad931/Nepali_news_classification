
﻿उषा पाण्डे।सेतोपर्दा
‘म उचित समयसम्म प्रतिक्षा गर्न सक्छु’
प्रेम जिवन जिउने आधार हो या जिवन भरि पीडा दिने जीन्दगीको एउटा तितो यर्थाथ ? मान्छे कसरी समय, परिबन्ध अनि परिस्थितीको चक्रमा फनफनी घुम्नुपदर्छ ?अनि के एउटा चोटले मानिसलाई उसको जीवनको हरेक समयको प्रत्येक नानो सेकेन्डमा समेत पिरोलिरहनुपर्ने हो ? वास्तवमा खुसी के हो ? यस्तै अनुत्तरीत प्रश्नका भारी बोकेर देब्रे खुट्टाको भार बैशाखीलाई बोकाएर स्वर्निमित जेलमा आफ्नो जीवन घिसारीएको अधुरा सपनाहरु बकिरहेको एउटा अस्थिपञ्जर ।
यहि प्रश्नहरुको उत्तर खोजिएको छ नाटक ‘इदमित्थम् एट माइ वन रिस्क’ भित्र ।

मञ्चमा अजिव आँखा गम्भिर मुद्रा अनि केहि हराए जस्तो केहि खोजे जस्तो चेतना लिएर उभिएका सुनील पोख्रेल कथामा देखिने हजारौं दु:ख कष्टले एक साथ छोपेर बगरमा याकिएको पुरानो डुङ्गा जस्तै लाग्छन् । प्रेम वियोगको पीडा र आफूमा लागेको आरोपको गह्रुङ्गो भारी बोकेको यात्री छाँयासम्म पनि नदेखिने उसको समयको सहयात्री, बर्तमानको पथप्रर्दशक सँग कहिल्यै नसकिने राजनितीक भुमरीमा परेको प्रेमको कथा सुनाउछन् ।

अलिकति इतिहासको, कुरा अलिकति युद्धको कुरा, अनि वर्तमान समयको अराजकताको कुरा तथा कथित समाजको छतमुनी लुकेका कैयौं काला छाँयाहरुको सिङ्गो रुपको चित्रण  ‘इदमित्थम्’सरुभक्तको लेखन रहेको एकल नाटक हो ।
प्रेम र राजनितीले सिर्जित द्वन्द, राजनितीले कलिला सपनाहरु सोहोरेर एक्यूरियममा राखिएको माछा झैं, रहरहरु चिम्सा कोठा चिसा सपना रित्ता रक्सीका बोतलहरुझैं खालीपनमा बग्दै गरेका सपनाका मसिना आशाका किरणहरु संवादहरुमा चलमलाइरहन्छन् ।
धेरै समय पछि रंगमञ्चीय अभिनयमा उत्रिएका सुनील पोख्रेलको एकल अभिनय रहेको यस नाटकमा पोखरेलले जिवन्त अभिनय गरेका छन् ।

करिब दुई दशक अधिको नाटकलाई वर्तमानमा ढालि निर्देशक सोम नाथ खनालले समसामयिक बनाएका छन् ।
हुन त एकल अभिनयमा दर्शकलाई बाधिराख्ने कुरा चानचुने होइन यो कुरामा सुनिल पोखरेल सफल देखिन्छन् ।
गुरुकुलमा सुनिलको अभिनयको स्वाद चाखिसकेका दर्शकहरुले हेर्नैपर्ने नाटक हो ‘इदमित्थम्’। नाटक सोमबार बाहेर हरेक दिन साँझ ५:३० बजे मण्डला नाटकघरमा असार ११ गते सम्म नियमित मञ्चन भैराखेको छ।

 

 

 
तस्बिर: अजय रानाभाट|सेतोपर्दा