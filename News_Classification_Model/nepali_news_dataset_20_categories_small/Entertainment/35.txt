
﻿रिलिज मिति तोकेर पनि प्रदर्शनबाट पछि हटिरहेको फिल्म ‘जन्मभुमी’ ले अन्तत: चैत्र १९ लाई निश्चित गरेको छ । मोहन निरौलाको लेखन तथा निर्देशनमा बनेको उक्त फिल्म यसअघि यसैवर्षको बैशाख १८ मा आउने भनिएको थियो । तर अकस्मात्को महाभुकम्पले गर्दा प्रदर्शन स्थगित गर्न बाध्य भएको थियो ।
यतिबेला फिल्मले नयाँ रिलिज मिति घोषणासँगै प्रोमो पनि सार्वजनिक गरेको छ । सामाजिक कथामा आधारित रहेको ‘जन्मभुमी’ मा राष्ट्रप्रेम झल्काइएको निर्देशक निरौलाले बताएका छन् ।
राष्ट्रिय भावना, माटोका कुरा, सामाजिक रुपमा राजनैतिक अतिक्रमण, थिचो मिचो, वाह्य हस्तक्षेप एवं जनजीवनका विविध पक्षमाथी रहेर फिल्म निर्माण गरीएको दाबी गर्दै निर्देशक निरौलाले ‘जन्मभुमी’ लाई मौलिक र नेपाली जनजीवनको कथा समेटिएको बताए । उनले थपे, ‘मैले यसमा आफ्ना अनुभवलाई प्रयोग गरेर फिल्म मार्फत् दर्शकलाई राष्ट्रियता बोध गराउने प्रयत्न गरेको छु । हेरौं कत्तिको सफल हुन्छु ।’ फिल्ममा निरौलाले मुख्य भुमिकामा अभिनय पनि गरेका छ ।

फिल्ममा निश्मा घिमिरे, विनोद श्रेष्ठ, अनु शाह, ओम प्रतिक, केशव भट्टराई, उत्तम केसी, सगुन श्रेष्ठ, रमेश अधिकारी, बिएस लामीछानेको मुख्य भुमीका रहेको छ । ‘जन्मभुमी’ मा विश्वकै कान्छा निर्देशक तथा बाल कलाकार सौगात विष्ट एवं नवकलाकारको रुपमा जेवीका कार्की र अग्रीम गिरी पनि देखिने छन् । युवराज राईको छायांकन, शंकर विसीको नृत्य निर्देशन, बिपिन मल्लको सम्पादन एवं अष्ट महर्जनको द्वन्द्व रहेको ‘जन्मभुमी’ का कास्टिङ डाइरेक्टर पत्रकार शान्तिप्रिय हुन् ।
अम्बिका गिरीको प्रस्तुति रहेको फिल्ममा सुरज गिरीको लगानी रहेको छ । यसअघि थुप्रै टेलिश्रृंखलाको लेखन, निर्देशन, अभिनय तथा थुप्रै फिल्मको लेखन तथा अभिनय गरिसकेका मोहन निरौलाले २०५२ सालमा पनि ‘जन्मभुमी’ शीर्षकमै फिल्म बनाएका थिए ।