
﻿रकम ठगी आरोपमा १० दिन प्रहरी हिरासतमा बिताएकी गायिका रेखा शाहले आफुलाई अमानवीय तबरले राखिएको आरोप लगाएकी छन् ।
बिना प्रमाण रिसइबीका कारण आफुलाई झुठा मुद्दा लगाई हिरासतमा लिइएको आरोप लगाउँदै उनले मंगलबार विज्ञप्ती जारी गरेकी छन् । विज्ञप्तीमा रेखाले भनेकी छन्, ‘प्रहरी हिरासतमा १० दिन बस्दा बिरामी मलाई औषधीसमेत खान दिइएन । मेरा कानुनी सल्लाहकार, आफन्त, संचारकर्मी र सुभेच्छुकलाई भेट्नसमेत दिइएन । अत्यन्त तल्लो स्तरमा गालीगलौज गरियो ।’
रेखाले प्रहरीले अन्तर्राष्ट्रिय मानवीय कानुन विपरित र मानव अधिकारको गम्भिर उल्लंघन गरेको जिकिर समेत गरेकी छन् । त्यसो त उनले थुनुवालाई समेत प्रहरीले पिट्ने गरेको पनि आरोप लगाएकी छन् । यसका लागि उनले मानवअधिकार आयोगदेखि महिला आयोग, संयुक्त राष्ट्रसंघीय निकायलगायतको ध्यानाकर्षण समेत गराएकी छन् ।
‘सिमसिमे पानीमा’ गायिका रेखालाई अदालतले विना धरौटी सामान्य तारेखमा हिरासत मुक्त गर्न आदेश दिएको थियो । लगत्तै उनी नर्भिक अस्पतालमा तीन दिनको उपचारपछि घर फिरेकी थिइन् । उनले आफुलाई झुठा मुद्दामा फसाउने दोषी उपर कारवाहीको माग समेत गरेकी छन् ।