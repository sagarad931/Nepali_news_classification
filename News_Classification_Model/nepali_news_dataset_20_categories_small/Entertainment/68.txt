
﻿– ब्रजेश खनाल
लेखक, ‘जुनेली’
‘जुनेली’ किन लेख्नुभो ?
‘यायावर’मा जुनेली गौण पात्रको रुपमा आएकी थिई । पूरै पुस्तक बैकुण्ठ भन्ने पुरुष पात्रको तर्फबाट उसको जीवनलाई केलाउँदा जुनेली त्यतिमात्र अटाएकी थिई, जति उसले संगत गर्छ । तर, सबैजसो पाठकहरुलाई जुनेलीसँग प्रेम भयो । विभिन्न उमेर र वर्गका पाठकलाई जुनेलीमाथि अन्याय भयो भन्ने लाग्यो । त्यसैले पाठकको त्यो भावना कदर गर्दै मैले जुनेलीको कथा लेख्ने जमर्को गरें ।
किताबले ‘जुनेली’ पात्रलाई न्याय गरेजस्तो लाग्छ ?
किताबले जुनेलीलाई कति न्याय गरेको छ भन्ने कुरा अब पाठकहरुले नै भन्ने कुरा हो । अहिलेसम्म पढ्न भ्याइसक्नुभएका केही पाठकले दिनुभएको प्रतिकृयालाई आधार मान्ने हो भने जुनेलीमाथि न्याय भएको छ । हो–जुनेलीको जीवन अझै पनि पूर्ण सुखान्त र पूर्ण छैन । जुनेली आममानिस नै रहेकी छे । हामी कसैको पनि जीवन कहाँ पूर्ण छ र ? पछिल्लो दुई वर्षदेखि निरन्तर मलाई सामाजिक सञ्जालमा ‘जुनेली’ कहिले निस्कन्छ भनेर सोधिरहने केही महिला पाठकहरु हुनुहुन्थ्यो, जसलाई व्यक्तिगत रूपमा म अझै पनि चिन्दिनँ । उहाँहरुलगायत अरु पाठकहरुले ‘जुनेली’ बजारमा आएकै दिन पढेर उत्साहपूर्ण प्रतिकृया दिनुभएको छ । यसले मलाई हौसला दिएको छ । पुस्तकका बारेमा कहिलेकहीँ तीनथरी धारणा आउन सक्छन् । एक–लेखकको आफ्नो, दुई–समीक्षकहरुको र तीन–पाठकको । यस्तो बेला लेखकले पहिलो प्राथमिकतामा आम पाठकलाई, दोस्रोमा समीक्षकलाई र तेस्रोमा मात्रै आफूलाई राख्नुपर्छ ।
‘जुनेली’ स्वयंभन्दा चिराग पात्र हावी भएजस्तो देखिन्छ । चिरागप्रति यतिविघ्न मोह किन ? ‘जुनेली’ भन्दा धेरै चिरागबारे पढ्नुपर्दा  पाठक ठगिने डर छ कि छैन ?
‘यायावर’मा एकोहोरो बैकुण्ठले आफ्नो कथा भनेजस्तै यसमा पनि जुनेलीले पनि एकोहोरो आफ्नो मात्र कथा भनेकी भए दुबै किताबको कथा फरक भए पनि प्रस्तुति एउटै हुन्थ्यो । हुन त आफ्नो ‘सेफ ग्राउन्ड’मै बसेर खेल्न सजिलो पनि हुन्छ । तर, मैले ‘जुनेली’लाई पृथक बनाउन चिरागको माध्यमबाट उसको कथा भन्ने अलि नयाँ प्रयोग गरेर लेयरमा कथा अगाडि बढाएको हुँ । चिरागलाई पनि पाठकहरुले मन पराउनुभएको छ तर जुनेलीमाथि ऊ हावी भएको छैन । त्यस्तो उहाँहरुलाई लागेको पनि छैन । जुनेलीभन्दा बढी चिराग कहीँ पनि छैन । त्यसैले यसलाई ठगिने भन्न कतैबाट पनि मिल्दैन । चिराग त बोनस हो । ‘जुनेली’मा चिरागको कथा ‘बाइ वान, गेट वान फ्री’ भने जस्तो हो बरु ।
तपाईंले कथाभित्रै ‘यायावर’को धेरै प्रचार गर्नुभएको टिप्पणी पाठकहरूको छ । किन त्यसो गर्नुभएको ?
‘जुनेली’भित्र बेलाबेला ‘यायावर’को प्रसंग भनेको सम्झाउनका लागि मात्रै हो । यी दुबै पुस्तक आफैंमा पूर्ण छन् । एउटा नपढेर अर्को मात्र पढ्दा केही पनि अन्योल हुँदैन । दुबै पढ्दा अझ बढी रोचक हुन सक्छ । हो, एउटाले गर्दा अर्को किताब पढ्न कौतुहलता चाहिँ बढाउन सक्छ !
‘जुनेली’मा अश्लील शब्द धेरै भए भनेर सामाजिक सञ्जालमा व्यापक टिप्पणी भइरहेको छ । कसरी बचाउ गर्नुहुन्छ ?
समाजमा नबोलिने र नसुनिने शव्दहरू मैले लेखेको छैन। चरित्र र परिस्थितले नमाग्ने शव्दहरू जबर्जस्ती आउँदैनन् । श्लील र अश्लील भन्ने आफ्नै ठाउँमा विवादित कुरा हो। कतिपय घरमै ती शब्दहरु बोलिन्छन् । साहित्यमा मात्र लेख्न नहुने भन्ने दोहोरो मानसिकताबाट हामी निस्कन सक्नुपर्छ । विदेशी साहित्य र सिनेमामा सुन्दा अश्लील नलाग्ने कुरा हाम्रो भाषामा चाहिँ अश्लील हुन्छ भन्न मिल्दैन। साहित्य समाजको ऐना हो भने वास्तविकतामा बोलिने शव्दहरू लेख्न किन नपाइनु? सहज र स्वाभाविक ठाउँमा पात्र र परिस्थिति सुहाउँदो चाहिँ हुनुपर्छ ।
फिल्म लेख्न सजिलो कि उपन्यास ? किन ?
सजिलो दुबै लेख्न छैन । दुबै आ-आफ्ना अलग विधा हुन् । सिनेमा लेख्दा प्रविधि, बजार, निर्माता, निर्देशक र समयको नियन्त्रणमा रहेर लेख्नुपर्छ भने उपन्यास लेख्दा उन्मुक्त आकाशमा उड्न पाइन्छ । तर, उन्मुक्तताको ठूलो आकाशमा उड्दा बरालिने र हराउने सम्भावना पनि त्यत्तिकै हुन्छ । तपाईँ जति लामो लेख्नुहुन्छ, त्यति नै धेरै बेर पाठकको रुचिलाई बाँधेर राख्ने चुनौती थपिन्छ । त्यसैले दुबै उत्तिकै गाह्रो काम हुन् ।
समकालीन लेखनमा तपाईंको प्रतिस्पर्धी को हो ?
मलाई प्रतिस्पर्धामा विश्वास छैन । सबैको आफ्नै शैली छ, आफ्नै बेग्लै पहिचान छ । नेपाली साहित्यको बजार फराकिलो भएको छ, पाठकहरुको संख्यामा उल्लेख्य वृद्धि भएको छ र प्रकाशन संस्थाहरु व्यवस्थित र व्यावसायिक हुँदै गइरहेका छन् । यस्तोमा राम्रो कुरा पस्किन सक्ने हो भने पाठकले कुनै पनि कृतिलाई स्वाभाविक रूपमा स्वीकार गर्नुहुन्छ । त्यसैले प्रतिस्पर्धा लेखकको होइन, प्रकाशन संस्थाबीच चाहिँ हुन सक्छ । यस्तोमा आफूले प्रकाशन गरेका पुस्तकलाई उचाल्ने प्रयास सबैले गर्नु स्वाभाविक हो । तर, यो क्रममा बेलाबेला कसैले अरुले प्रकाशन गरेका पुस्तकलाई थचार्न खोज्नेमा बढी समय खर्च गरेको देख्दाचाहिँ दुःख लाग्छ । अरुले कोरेको धर्कामुनि आफूले अझ लामो धर्का कोर्न पनि सकिन्छ । अरुको धर्कालाई मेटेर आफ्नो धर्कालाई लामो देखाउन पनि सकिन्छ । यस्तो अस्वस्थ्य प्रक्रियाले कसैको भलो गर्दैन ।