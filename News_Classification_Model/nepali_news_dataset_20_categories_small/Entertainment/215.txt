
﻿त्रिभुवन विश्वविद्यालय शिक्षण अस्पताल महाराजगन्जमा पायोनियर चिकित्सकको रूपमा काम गर्दा डा. उमा श्रीवास्तवसमक्ष निःसन्तान दम्पती समस्या लिएर आउने गर्थे । उनीहरुलाई सम्झाउँदा सम्झाँउदा उमा हैरान भएकी थिइन् । सन्तान नभएका दम्पतीको चिड्चिडाहट देखेर उनलाई दुःख पनि लाग्थ्यो । यस्ता दम्पतीको समस्या कसरी समाधान गर्ने भनेर उनी सधैं घोत्लिइरहन्थिन् ।
अस्पतालमा निःसन्तानको उपचारका लागि राम्रो व्यवस्था छैन भनेर माथिल्लो ओहोदाका चिकित्सकले गनगन गरेको पनि उनले सुनेकी थिइन् । र, उनले त्यतिबेलै अठोट गरिन्– यस्ता दम्पतीको मुहारमा खुसी ल्याउन हरसम्भव प्रयास गर्छु ।
उनले प्रयास गरिन् । प्रयासमात्रै गरिनन्– अठोट पूरा गरिन् पनि ।
उनले नेपालमै पहिलो पटक ‘टेस्ट ट्युब बेबी’को सफल प्रयोग गरिन् ।
० ० ०
सन् २००२ मा निजीस्तरबाट उमाले निःसन्तान उपचार केन्द्र खोलिन् । नेपालमा टेस्ट ट्युबमार्फत सन्तान जन्माउनु चानचुने थिएन । अर्काको वीर्य र डिम्ब भाडामा लिनुपर्ने हुँदा यो प्रक्रिया एकदमै जटिल थियो । नेपालजस्तो मुलुकमा टेस्ट ट्युबबाट बच्चा जन्माएको भनेर ठाडो शिर लिई हिँड्नसमेत गाह्रो थियो ।
उमाले यी सब भोगिन् । एउटै कुरामा फुरुंग हुन्छिन्– कसैले खुट्टा भाँचेनन्, मारेनन्, उठीबास पनि लगाएन् ।
टेस्ट ट्युब बेबी सुरु गरेकै कारण उनलाई ज्यान मार्ने धम्की पनि आयो । तर, उनले डटेर समाना गरिन् । भन्छिन्, “गाली बेइज्जती गरियो, झुठो पेसा गर्ने भनियो, साथीले नै जाली फटाहा भने ।”
एक दम्पतीको ट्युब गरेको ३ महिनापछि बच्चा म¥यो । त्यसपछि उनलाई आफन्तले ज्यान मार्ने धम्की दिएछन् । त्यतिबेला उनलाई यो पेसा नै छाडेर अन्यत्रै जाऊँ भन्ने लाग्यो पनि । तर, सोचिन्– दुःख, कष्ट आइपर्छन्, हरेस खान हुन्न ।
उनले पाइला डगमगाइनन् । निरन्तर निःसन्तान दम्पतीको रहर पूरा गर्न तल्लीन भइन् । अझै पनि यसबारे बुझाउन नसकिएकोमा उनलाई दुःख लाग्छ ।
नेपालमा निकै अप्ठ्यारो काम भएकाले उनी कानुनी प्रक्रिया पु¥याएरमात्र काम गर्छिन् । विभिन्न प्रक्रिया पूरा गरेरमात्र निःसन्तान दम्पतीलाई टेस्ट ट्युब बेबीका लागि तयार पार्छिन् । मञ्जुरीनामामा सहीछाप गराएरमात्र टेस्ट ट्युब बेबीको आवश्यक परामर्श दिन्छिन् । मानसिक र शारीरिक रूपमा तयार भएका दम्पतीलाई मात्र आवश्यक परामर्श सेपा उपलब्ध गराउँछिन् ।
हालसम्म उनले चार हजारभन्दा बढी टेस्ट ट्युब बेबी जन्माइसकेकी छन् । उनका अनुसार आईभीएफ (इन भिट्रो फर्टिलाइजेसन) गरेको ३ महिनासम्ममा गर्भ तुहिने सम्भावना पनि हुन्छ । उमेर पुगेका महिलामा बच्चा रहने सम्भावना कम हुन्छ । र, लामो समयसम्म अस्थायी साधन प्रयोग गरेका महिलामा पनि गर्भ रहने सम्भावना कम हुन्छ । अन्य गर्भवती महिलालाई भन्दा बढी स्यहारसुसार चाहिन्छ । नत्र गर्भ तुहिन सक्छ ।
० ० ०
निकै कर्मठ र संघर्षशील चिकित्सकमा पर्छिन् उमा । चिकित्सक बन्ने उनको सपना सानैदेखि झांगिएको हो । २०१५ मा मध्यमवर्गीय परिवारमा जन्मिएकी उमाका बुवा रक्षा मन्त्रालयका उपसचिव थिए । सानैदेखि बिरामी भइरहने समस्याले गर्दा बाल्यकालमा उनको पढाइ निरन्तर अघि बढ्न सकेन । बीचमै टुट्यो । ६ कक्षाबाट मात्रै उनले नियमित अध्ययन गर्न पाइन् । रोगले च्यापेर छोरी अन्तिम अवस्थामा पुगी भन्ठानेर बुवा–आमाले तुलसीको मठमा धेरै पटक सारेको उनी अझै सम्झिन्छिन् ।
सरकारी विद्यालयबाटै उनले आफ्नो पढाइ पूरा गरिन् । विजय स्मारक माध्यमिक विद्यालय डिल्लीबजारबाट उनले द्वितीय श्रेणीमा एसएलसी पास गरिन् । उनलाई अंग्रेजी बोल्ने र पढ्ने साह्रै रहर थियो । उनका साथी सेन्ट मेरिजमा पढ्थे । साथीहरु अंगे्रजीमा खरर बोल्थे, उनी चुपचाप सुनेर बस्थिन् । उनीहरूले अंग्रेजीमा फटाफट बोलेको देख्दा उमाको मन कटक्क हुन्थ्यो । ग्लानीभाव जाग्थ्यो ।
बिरामी भइरहँदा उनको विवकले सधैं डक्टर बन्न घच्घच्याइरहन्थ्यो ।
उनको मात्र होइन, बाबुको समेत उनलाई चिकित्सक बनाउने सपना थियो । त्यही सपना पूरा गर्न अस्कल क्याम्पसमा आईएसी र त्रिचन्द्रमा बीएस्सी सकिन् । त्यसपछिका दुई वर्ष घरमै बसेर बिते । एमएस्सी पढ्न बाहिर जाने बिचार गरेकी थिइन् । बीचमा नमिलेकाले दुई वर्ष उनी यतै बरालिनुप¥यो । आर्थिक अवस्था बाधक बन्यो । बाबु एक जनाको जागिर थियो । सन्तान पढाउनुपर्ने थियो– १२ जना ।
तत्कालीन प्रधानमन्त्री टंकप्रसाद आचार्यसँग बुवाको राम्रो चिनजान भएकाले उनैले जनरल मेडिसिन पढ्न सल्लाह दिए । भने, “छोरीलाई युक्रेन पठाउनू, सहयोग म गर्छु ।”
उनी युक्रेन गइन् र त्यहीँबाट चिकित्सक बन्ने सपना पूरा गरिन् ।
डक्टर पढेर आएलगत्तै उनले टिचिङमा पायोनियर चिकित्सको रूपमा काम गर्ने मौका पाइन् ।
“अस्पताल सुरु हुँदा त्यतिबेला ६७ जनाले आवेदन दिएका थियौं,” उनले सम्झिइन्, “गाइनो विभागमा खाली रहेछ, मेरो पनि नाम निस्कियो ।”
गाइनो विभाग भएकाले उनीकहाँ निःसन्तान दम्पती धेरै आउँथे । उनीहरूका लागि केही गर्न नसक्दा उनी पनि निराश हुन्थिन् ।
त्यतिबेला साताको दुई पटक निःसन्तान दम्पतीको स्वास्थ्य परीक्षण हुन्थ्यो । एक्स–रे गर्नका लागि राम्रो मेसिनसमेत थिएन । प्रविधि नभएकाले किन र कसरी बच्चा भएनन् भन्ने खुट्ट्याउनै गाह्रो हुन्थ्यो ।
उमाले गाइनोमा विशेषज्ञता हासिल नगरे पनि अपरेसन गर्ने मौका भने पाइन् । “कामप्रतिको इमानदारीले होला– मलाई सिनियर डक्टरले समेत अप्ररेसन गरिदिन आग्रह गर्थे,” उनले सुनाइन् ।
उनी ‘रिप्रोडक्टिभ इन्डोकोलोजिस्ट’ विशेषज्ञ हुन् । पछि ‘गाइनोकोलोजिस्ट’को दक्षता हासिल गरिन् । पढेर आएपछि अपरेसनको काम छाडिन् ।
० ० ०
सन् १९८९ मा इङल्यान्डमा रोयल फिल्ड अस्पतालमा पहिलो पटक आईभीएफ गरेको देखिन् । त्यसबाट प्रभावित भएर उनले नेपालमा पनि यस्तो प्रविधि सुरुवात गर्ने सोचिन् ।
“उनीहरूले पेटमा प्वाल पारेर अन्डा निकाल्थे,” उमा सम्झिन्छिन्, “प्रविधिको त्यति धेरै विकास भएको थिएन । तर, नेपालमा सुरु गर्दा त्यस्तो प्रविधि विकास भइसकेको थियो । सुरुवातमै योनिद्वारबाट डिम्ब निकालिएको हो ।”
त्यतिबेला धेरै गाह्रो थियो । कसैले यसबारे बुझेका थिएनन् । बुझ्ने प्रयास पनि गरेनन् । तर, उनी लागिपरिन् । फलस्वरूप– पहिलो वर्षमै १७ दम्पतीले सन्तानको अनुहार हेर्न पाए । ठूला घरानियाका भएकाले कोही पनि बाहिर आएनन् । “विश्वास गरेर आएकाले मैले पनि प्रचारप्रसारमा जोड दिइनँ,” उनले भनिन् । उमाले सुरूमा टेस्ट ट्युब बेबीबापत ७० हजार रुपैयाँ शुल्क लिएकी थिइन् ।
उमा ‘इन्डियन सोसाइटी फर असिस्टेड रिप्रोडक्सन’को १८ औं सदस्यसमेत हुन् ।
० ० ०
कहिले सुरु भयो ?
विश्वमा डा. रोबर्ट जी एडवार्ड्स र प्याट्रिक स्टेप्टोले पहिलो पटक सन् १९७७ मा टेस्ट ट्युब बेबी सुरुवात गरेका हुन् । अमेरिकाको फिलाडेल्फियास्थित जेफर्सन मेडिकल कलेजले सबैभन्दा पहिले यो सेवा सुरु गरेको हो । पहिलो टेस्ट ट्युब बेबी बेलायतमा जन्मेकी थिइन् । सन् १९७८ जुलाई २५ मा जन्मिएकी लुइस ब्राउन अहिले ३८ वर्षकी भइन् । उनले विवाह गरेर छोरासमेत जन्माइसकेकी छन् ।
टेस्ट ट्युब बेबीसम्बन्धी खोज/अनुसन्धान भएको १५ वर्षपछि मात्रै नेपालमा यो सेवा सुरु भएको हो ।
पछि भारतको कोलकाताका सुवास मुखर्जीले पनि यसमा नाम कमाए । तर, उनी बाहिर आएनन् । आफ्ना सबै रिसर्च पेपर चोरी भएपछि पीडा सहन नसकेर मुखर्जीले आत्महत्या गरे ।
के हो टेस्ट ट्युब विधि ?
प्रयोगशाला प्रयोगबाट जन्मने बच्चालाई टेस्ट ट्युब बेबी भनिन्छ । आफ्नो क्षमताले बच्चा जन्माउन नसक्नेहरुलाई विभिन्न प्रविधि प्रयोग गरी गर्भाधानका लागि तयार गरिन्छ । अर्को अर्थमा वीर्य र डिम्ब संयोजन गरिन्छ । त्यसलाई निकालेर टेस्ट ट्युबमा राखिन्छ ।
दुइटै डिम्म बाहिनी नली बन्द भएको अवस्थामा टेस्ट ट्युब बेबी सेवा लिनुपर्ने हुन्छ । ढिला विवाह गर्दा पनि बच्चा नहुने सम्भावना धेरै हुन्छ । श्रीमान् वा श्रीमतीबाट बच्चा नहुने भएपछि पनि वीर्य र डिम्ब भाडामा लिएर टेस्ट ट्युब बेबी उत्पादन गर्न सकिन्छ ।
चेतना विकास हुँदै गएपछि अहिले आईभीएफ गर्नेको संख्या बढेको छ । वार्षिक १५–२० वटा आईभीएफ गर्ने गरिएको उमा बताउँछिन् । यसरी जन्मने बच्चा सबै नर्मल नै हुन्छन् । कुनै–कुनै मात्रै अपरेसन गर्नुपर्ने हुन्छ ।
बच्चा जन्मिसकेपछि कस्तो लाग्छ त ? उमा भन्छिन्, “बच्चा ल्याएर काखमा राख्दिन्छन्, त्यसले मलाई ऐश्वर्य कमाएको जस्तो लाग्छ । २५ प्रतिशत आमाबुबाले बिर्सिन्छन् पनि । तर सम्झिनेहरु ७५ प्रतिशत हुन्छन्, खुसी लाग्छ ।”
उनको प्रयोगशालाबाट पहिलो पटक जन्मिएका बच्चा नेपालगन्जका हुन् । उनी अहिले घरजम गरेर बसिरहेका छन् । दोस्राले इन्जिनियरिङ पढिरहेका छन् ।
के छ प्रक्रिया ?
पहिले टेस्ट ट्युब बेबी अवधारणाबारे दम्पतीलाई सम्झाइबुझाइ गरिन्छ । उनीहरू मानसिक तथा शारीरिक रूपले तयार भएपछि मञ्जुरीनाममा सही गरेर परामर्श दिइन्छ । दुवै रूपमा तयार भएपछि मात्रै अरु प्रक्रिया सुरु हुन्छ ।
सर्वप्रथम हर्मोनको जाँच हुन्छ । त्यसपछि अन्डा वृद्धि गरिन्छ । अन्डा जति बढी भयो, त्यत्ति नै फाइदा हुन्छ । विकास भएको अन्डा निकालेपछि टेस्ट ट्युब प्रयोग हुन्छ । पाठेघरमा राख्न खासै गाह्रो हुँदैन । डिम्ब र अन्डा तयार गर्न भने समय लाग्छ । २० दिनसम्म यस्तो प्रक्रिया चल्छ । यो नियमित महिनावारी हुनेहरूका लागि मात्रै हो । नियमित नहुनेहरूका लागि अलि बढी समय लाग्छ । आमा र बाबु दुवै अर्को हुने भएकाले पनि टेस्ट ट्युब बेबी सेवा लिएका दम्पती बाहिर खुल्न चाहँदैनन् ।
श्रीमान् वा श्रीमती दुवैबाट बच्चा नहुने भएपछि अर्को व्यक्तिबाट वीर्य र डिम्ब भाडामा लिई टेस्ट ट्युब बेबी तयार गरिन्छ । यसका लागि दाता पनि पाइन्छन् । भाडामा लिँदा २० हजार रुपैयाँजति पर्छ ।
टेस्ट ट्युब बेबीको प्रक्रिया लामो हुन्छ । खर्च पनि त्यहीअनुसार लाग्ने उमा बताउँछिन् । जाँचदेखि भ्रुण तयार हुँदासम्म बढीमा ३ लाख रुपैयाँ खर्च हुन्छ ।