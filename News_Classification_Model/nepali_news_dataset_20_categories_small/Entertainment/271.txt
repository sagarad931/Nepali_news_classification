
﻿तनहुँको दुलेगौंडमा जन्मिएकी सालु गौतम कुशल नृत्यंगना हुन् । बेली डान्स मार्फत स्टेज प्रस्तुतिमा धमाका पिटिसकेकी गौतम मोडलिङमा पनि उत्तिकै जमेकी छन् । बेलाबखत टपलेस फोटो खिचेर चर्चामा आइरहने गौतमसँग उनको कलायात्राबारे गरिएको संक्षिप्त कुराकानीः
तपाईंको कलायात्रा कसरी प्रारम्भ भयो ?
मेरो जन्म तनहुँको दुलेगौँडामा भएको हो । बाल्यकालदेखि नै कलाकारितामा लाग्छु भन्ने थियो तर अवसर मिलेको थिएन । अध्ययनको सिलसिलामा पोर्चुगल थिएँ । बिष्णु क्षेत्रीको ‘यो कस्तो खेल’ बोलको गीतको म्युजिक भिडियोको छायांकन पोर्चुगलमै भएको थियो । मैले त्यहाँ अभिनय गर्ने अवसर पाएँ । मेरो डेभ्यु म्युजिक भिडियो पनि त्यही हो । त्यसपछि प्रमोद खरेलको ‘यो मनै कन्ट्रोल हुँदैन’, ‘लौ हेर म नाँचु कसरी’, ‘प्रियसीको याद’ लगायत दर्जन बढी म्युजिक भिडियोमा मोडलिङ गरिसकेको छु ।
कलाकारितामा लाग्न केले प्रेरित गर्यो ?
पोर्चुगलबाट नेपाल फर्किएपछि मेरो अभिनय यात्राको रफ्तार बढेको हो । कलाकारिता मेरो ‘प्यासन’ थियो । म व्यवसायमा समेत आवद्ध भएकाले यसलाई नै पूर्णकालीन् पेशा बनाएको छैन । व्यवसायबाट बँचेको समय कलाकारितामा लगाएको छु ।
बोल्ड अभिनयमा रुचि राख्नुहुन्छ किन ?
बोल्ड अभिनय अहिलेको माग हो । समयको मागलाई दृष्टिगत गर्न सकिएन भने पछि पर्नुको विकल्प हुँदैन । तथापि मैले पुरातन धार समातेका म्युजिक भिडियोमा समेत अभिनय गरेको छु ।
नग्नता बिक्ने देखेर त्यता हाम फाल्नु भएको हो ?
त्यो किमार्थ होइन, नग्नता केही समयका लागि बिक्ला तर त्यो दीर्घकालीन् हुँदैन । कालान्तरमा त्यो हराएर जान्छ । त्यसकारण समयसँगै पाइला चाल्न सिक्नुपर्छ भन्ने मलाई लाग्छ ।
तपाईं धेरैतिर छरिनु भएको छ नि, यसले तपाईंको व्यवसायिक विकास होला ? 
हो, म नृत्य मात्र गर्दिन, म गीत पनि गाउँछु । शब्द पनि सिर्जना पनि गर्छु । सबैले के बुझ्न जरुरी छ भने म कलाकारितामा लागेर पैसा कमाउन आएकी हैन । मेरो रहरको विषय भएकाले सबैतिर छरिएको छु । मेरो कोहीसँग प्रतिष्पर्धा छैन । मेरो प्रतिष्पर्धा केवल मसँग मात्रै छ ।
नेपालको कलाकारिता क्षेत्रको व्यवसायिक विकास हुन किन नसकेको होला ?
अन्य मानिसहरूको बारेमा म त्यती चासो राख्दिन तर म यो पेशामा व्यवसायिक हिसाबले अघि बढ्छु भनेर प्रवेश गरेकी होइन । जन्मँदैमा कोही मानिस पोख्त हुँदैन । जीवन नै सिकाइको शृंखला पनि भएकाले गर्दै जाँदा सिक्दै जाने कुरा पनि हो ।
तपाईं टपलेस फोटो खिचेर चर्चामा आउन रुचाउनुहुन्छ भनेर आरोप लगाउनेहरू पनि छन्, तपाईंमाथि किन यस्तो आरोप लाग्छ ?
म टपलेस मात्र होइन सांस्कृतिक भेषभुषामा पनि फोटो सुट गर्न सक्छु । कलाकार भएपछि सबै विषयमा न्याय गर्न सक्नुपर्छ । सबै दर्शकको मागको सम्बोधन गर्न सक्नु कलाकारको धर्म हो । संस्कृतिमा आधुनिकता मिसाउनु मेरो कमजोरी होइन ।
राम्री हुनुहुन्छ, कति जनालाई मन बाँड्नु भयो त ?
केही समय अघि मैलै कसैलाई मन बाँडेको थिएँ । तर त्यो सम्बन्ध अगाडि बढ्न सकेन । तर पनि हामीबीच कुराकानी भइरहन्छ । सुख दुःख बाँड्छौँ पनि । हामी एक अर्काका असल साथीसमेत हौं । यद्यपी म प्रेम सम्बन्धमा छैन ।
तपाईंको विचारमा प्रेम के हो ?
प्रेमको परिभाषा व्यक्तिपिच्छे भिन्न हुन्छ । प्रेम प्रकृतिको सुन्दर उपहार र जीवन पनि हो ।
अहिले कसैसँग ‘रिलेसन’मा हुनुहुन्छ कि ?
अहिले भ्याकेन्सी खाली छ (लामो हाँसो) जसले पनि अप्लाइ गर्न सक्नुहुन्छ । तर त्यसको लागि मनमा आँटचाहिँ हुनैपर्छ ।
अन्तिममा केही भन्नु छ कि ?
तीजको लागि एउटा गीतको तयारी गरिरहेको छु । गीतको बोल ‘बेइमान शिवजी’ रहेको छ । सबैले मन पराइदिनु हुनेछ भन्ने विश्वास लिएको छु ।
प्रस्तुति :अक्षर काका