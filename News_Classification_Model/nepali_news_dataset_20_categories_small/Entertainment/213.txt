
﻿ 
तिमी आउँछौ, थाहा छ ! तर एउटा अपराध बोकेर भाग्दैछु ।
कालो चश्मा लगाएर तिमी उकालो चढ्दै थियौ । धेरै तलदेखि मैले तिमीलाई नियालेकी थिएँ । अग्लो कद, पुलिसको जस्तो कपाल, कालो चश्मा अनि गह्रुंगो झोला ।आँगनमा तिमीले बिसाउँदै सोध्यौ, “पानी पिउन मिल्छ ?”
मैले पानी ल्याएर दिएँ । तिम्रा औंलामा मेरा औँला ठोक्किए । तिमी मुस्कायौ । म फर्किएँ । त्यो कालो चश्माभित्रको आँखाले शायद भित्र छिरुन्जेल मलाई नियाल्यो ।मैले तिनै आँखाको स्पर्श महसुस गरेँ ।बुवा डोको बुन्दै हुनुहुन्थ्यो आँगनमै बसेर ।
“अनि बबु कहाँसम्म ?”
“तीँ माथ्लो गाउँ हो बुवा !” तिम्रो आवाज मनमा एउटा संगीतजस्तै छिर्यो । मैले ढोकाको कापबाट तिमीलाई चियाइरहेँ । कस्तो बलियो शरीर ।
“कस्को छोरा ?”
“वीरबहादुर खड्काको !”
“ए तिमी त बाहिर थियौ हैन र ?” बुवाले तिम्रो बुवा चिन्नुहुँदो रहेछ ।
“मलेसिया ! अहिले छुट्टीमा आ’को !”
तिमी उठ्यौ । मैले पनि आफ्ना किताब समाएँ । सेन्टअप नजिकिँदै छ ।
 
० ० ०
 
“केटो कमाउँछ । बाहिरवाट आ’को, फेरि जान्छ अरे । तपाईंकी छोरी देखेछ, मनपर्यो अरे !” पल्लो घरकी दिदीले बवालाई सुनाइन् ।
“सानै छे नानी !” बुवाले खोक्नुभयो । चुरोटले गर्दा होला, आजकल धेरै खोकी लाग्छ ।
“कहाँ सानी हुनू ? मेरी छोरी जन्मिँदा यो चार वर्षकी थिई भनेसी त अठार पुगिसकी त !” दिदीले फेरि जोड गर्नुभयो ।
“केटा त अस्ति यही बाटो गा’को थियो । देखेको छु । कदकाठी त ठीक छ । बानी व्यहोरा कस्तो छ, खै ?”
“चिन्तै लिनुपर्दैन, मेरी बहिनीजस्ती । म नराम्रो चिताउँला त ?”
कुरो टुंगियो । दिदी जानेबित्तिकै म रिसाएँ बुवासँग ।
“गर्दिनँ म बिहेसिहे अहिले, सेन्टअप आउन ला’छ ।”
“दिन्छन् रे बिहेपछि पनि पढ्न !”
“नाइ के बुवा !” मैले फेरि कर गरेँ ।
“धेरै कर गर्नु हुन्न छोरी, अर्को कस्तो पर्छ पर्छ !”
बुवाले चुरोट सल्काउनुभयो । म चुप भएँ । तिम्रो हेराइ अचानक झलक्क मनमा आयो । बिजुली चम्केजस्तो ।भित्र छिर्दै गर्दा बहिनीले जिस्काई, “अस्ति त लुकी-लुकी हेर्दै थिइस्, अब जत्ति हेरे नि भो !”
मैले उसलाई प्याट्ट हिर्काएँ । मनमा काउकुति लाग्यो ।
 
० ००
 
बेहे सेन्टअप सिद्धिएको चार दिनपछि भयो । तिम्रो हफ्ता दिनको छुट्टी बाँकी थियो । तिमीले पोखरा घुमाउन लगेका ती तिन मेरो जीवनका अविस्मरणीय दिन भने । त्यो रातमा तिम्रो शरीर, तिम्रो तातो तिमीलाई नै ओढी सुतिरहूँ जस्तो लाग्यो- सिरकजस्तो गम्लंग ।दुई दिन त हामी कोठाबाटै बाहिर निस्केनौँ- तिमीलाई पनि याद छ होला । खोइ हामी पोखरा पो किन गयौँ- कोठामै बस्न गएको भए । जहाँ गए पनि कोठा त उस्तै हुन्छन् । भित्ता उस्तै हुन्छन् । अनि तिमी पनि त्यत्ति नै रापिला नै हुन्थ्यौ !
तिम्रो जाने दिन आयो । तिमीलाई अँगालो मार्न सकिनँ ।
“म गएँ है । तिम्रै खातामा पैसा पठाउँछु,” तिमीले सुस्तरी भन्यौ । मैले नाइ भन्न सकिनँ । टाउको हल्लाएँ, हुन्छ भनेर । भरिएको आँखा, टाउको हल्लिदाँ गाला रुझ्यो । रोक्न सकिनँ- तिमीलाई पनि, आँसुलाई पनि ।
 
० ० ०
 
बेलुकाको खाना खाइसकेपछि भाँडा माँझेर पढ्न बसेको, उँघ लाग्यो । त्यहीँ निदाएछु । बिहान तिम्रा बाले उठाए ।
“कहाँ सुत्छे यो केटी, कोठामा सुत्नु पर्दैन ?”
“यहाँ बत्ती अलि उजेलो भएर पढ्न बसेकी, निदाइछु,” डराउँदै जवाफ फर्काएँ ।
तिम्रा बा केही बोलेनन् । उठेर नुहाउन गएँ । झिसमिसे उज्यालोमा त्यो बारेको धारा भएको ठाउँमा कसैले चियाएजस्तै लाग्यो । हतार-हतार नुहाएर बाहिर निस्किएँ । तिम्रा बा बाहिर दाँत माझ्दै थिए ।
“नुहाइसकिस् ? एक कप चिया बनाइदे न !”
म किचनमा छिरेँ । रातो चिया बनाएँ । गाई दोइसकेको थिएन ।
“दूध थिएन ?” उनले कप समात्दै गर्दा सोधे । मेरो हात सुम्सुम्याएझैं लाग्यो । झट्ट हात तानें । अनि टाउको हल्लाएँ ।
 
० ० ०
 
म सुम्सुम्याउँथे आफ्नो शरीर तर तिम्रो स्पर्श भेट्दिनथेँ आफ्नो हातबाट । रात चिसो नै रहन्थ्यो । सिरकमा गुट्मुटिन्थें । सिरानी चेप्थेँ तर तिमी र सिरानीमा धेरै फरक छ । तिमीलाई कहिलेकाहीँ सपनीमा देख्थेँ । धमिलो अनुहार, मलाई हेरिरहेको । बिहान उठ्दा छेउमा तिमी हुन्नथ्यौ । छेउको खाली ठाउँ छाम्थे । चिसो ठाउँ । तिमीजस्तो न्यानो त कसरी होस् र ? मनलाई सम्झाउँथे ।
 
० ० ०
 
ऊ तिमी जस्तो थिएन । पहिलो भेटमा पर चियापसलमा चुरोट खाँदै थियो । मलाई चुरोट खाएको मन पर्दैन, तिमीलाई पनि थाहा छ । तर, अचम्मलाग्दो तालले मलाई हेरिरह्यो । रिस पनि उठ्यो, कस्तो क्वारक्वार्ती हेर्ने मोरो भनेर !
भोलिपल्ट भने ऊ बाटोमै थियो एक्लै । मलाई डर पनि लाग्यो । मलाई देखेर थोरै मुस्कुरायो । मैले नदेखेझैँ गरे । तर किन-किन हिजोजति रिस उठेन ।
म माइत गएकी थिएँ । तिम्रा बुवा देख्नेबित्तिकै डर लाग्न थालेको थियो । त्यसैले पनि माइत गएँ दुई-चार दिनलाई । ऊ हाम्रो घरछेउको चियापसलमा चिया खाँदै थियो । मैले बुवालाई सोधेँ ।
“को हो बुवा त्यो ?”
“थामी काकाको छोरा ! काठमान्डू बस्छ,” गोठतिर छिर्दै बुवाले भन्नुभयो ।
ऊ परैबाट हाँस्यो । यसपालि म पनि हाँसिदिएँ- तर थोरै ।
त्यो रात मैले तिमीलाई सपनामा देखेँ । तिमी झन् बलियो भएका थियौ । ठुल्ठूला पाखुरा । मलाई जुरुक्कै उचाल्यौ । भुइँमा राख्यौ । अनि चुरोट सल्कायौ । मैले तिम्रो चुरोटको ठुटो फ्याँकिदिएँ । तिमी रिसायौ । म ब्युँझिएँ । म मनमनै हाँसे आफ्नो सपना सम्झेर । तिमी त कहिल्यै चुरोट खान्नौ, मैले के देखेकी हुँला !
 
० ० ०
 
“तपाईंको घर माथि हो कि यहाँ ?” ऊ त्यो दिन लाजै पचाएर बोल्यो । हाम्रो आँगनमा थियो । त्यो दिन बुवा बजार जानुभएको थियो ।
“यो माइत, माथीको घर !”
“ए बिहे भइसक्यो ?” ऊ खिन्न भयो ।
“अस्तिको फागुनमा !”
“किन गरेको त यति चाँडो बिहे, कतिमा पढ्दैछौ ?”
मलाई रिस उठ्यो । उसलाई के मतलब ?
“एसएलसी दिएँ यसपालि !”
“कस्तो भो त ?”
उसले बोल्न छोडेन । परबाट बहिनी आई ।
“ठीकै भो, मलाई खाना पकाउनु छ !”
म भित्र छिरेँ । ऊ र मेरी बहिनीको गुनगुन सुनेँ ।
 
० ० ०
 
“को केटा हो ?” बहिनी भित्र छिरेपछि मैले सोधेँ ।
“मेरो साथीको दाइ रै’छन्, थामी काकाको छोरा,” उसले झोला राख्दै भनी ।
“तँलाई कहिले चिनेको ?”
“आजै, रश्मिको साथी हो भनेर सोध्दै थिए ! चिया पका न दिदी !”
मैले चुलोमा दिउरे बसाएँ । आगो बिस्तारै बल्यो । मैले थोरै मट्टितेल खन्याएपछि बल्ल सल्कियो ह्वार्र्र ।
त्यो रात तिमी सपनामा फेरि आयौ । ऊ पनि आयो । तिमीहरु केही कुरा गर्दै थियौ । म बुझ्नै नपाई ब्युँझिएँ ।
 
० ० ०
 
बुवा र बहिनी त्यो दिन पनि थिएनन् । त्यो दिन ऊ फेरि आयो ।
“कोही छैनन् ?” उसले सोध्यो ।
“बुवा माथि जानु भको छ । बेलुकामात्रै फर्किनुहुन्छ ।”
“अनि बैनी ?”
“स्कुल !” मैले उसलाई हेरेँ ।
आजकल सपनीमा ऊ र तिमी बराबरी आउन थालेका छौ । मलाई कहिलेकाहीँ उठ्दा दिक्क लाग्छ । किन आउँछ ऊ सपनीमा-नआइज भन्दा पनि ?
ऊ चुप लागिराख्यो । त्यो दिन भने ऊ बोलेन । अचम्म लाग्यो र मसँगै कुरा गर्नलाई त आ’को हुनुपर्छ । तर, बोलेन ।
“चिया खाने ?” मैले सोधेँ ।
उसले हुन्छ भनेर टाउको हल्लायो । सोधेलगत्तै लाग्यो, नसोधेको भए हुन्थ्यो ।
म भित्र छिरेँ, ऊ पनि भित्रै आयो ।
“अनि काठमान्डूमा तिमी के गर्छौ त?” मैले सोधेँ ।
“डिपार्टमेन्ट स्टोरमा काम गर्छु !” पिरामा बस्दै भन्यो । मेरो नजिक ।
“के हो त्यो भनेको ?”
“दोकान हो, ठूलो दोकान !” ऊ हाँस्यो । मैले नसोध्ने कुरा सोधेजस्तो लाग्यो । मैले पनि एसएलसी दिइसकेँ । मलाई पनि थाहा हुनुपर्ने हो डिपार्टमेन्ट स्टोरको बारेमा ।
“के के पाउँछ त्यो दोकानमा ?”
“सबै चिज- खाना, लुगा, टिभी सप्पै !” ऊ हाँसिरह्यो । ऊ तिमीजस्तै हाँस्छ ।
“एउटा कुरा सोधूँ ?” मैले अनौठो आँट गरेँ ।
“सोध न !”
“अस्ति तिमीले मलाई त्यसरी क्वारक्वार्ती किन हेरेको ?”
“राम्री छौ नि त !” उसले मलाई हेर्दै भन्यो ।
“राम्री हुनेबित्तिकै अर्काकी बूढीलाई त्यसरी हेर्न पाइन्छ त ?” म रिसाएँ ।
चिया उम्लियो । छानेर गिलास उसको छेउमा राख्दिएँ ।
“के थाहा त मलाई, तिम्रो बिहे भयो भनेर !”
“मेरो सिन्दुर देखेनौ ?”
ऊ नजिकै आयो अनि मेरो अनुहार हेर्यो अनि हाँस्दै भन्यो, “अहिले पनि देखिएको छैन !”
बिहान नुहाएपछि सिन्दुर लाउन बिर्सेछु । तिम्री आमाले सधैं लाउनुपर्छ भन्नुहुन्थ्यो । बिर्सेछु ।
“कहिले फर्किन्छौ त काठमान्डू ?”
“दुई-चार दिनमा !”
“गएँ ल अहिले !” ऊ हिँड्यो । किन-किन नहिँडे हुन्थ्यो जस्तो लाग्यो ।
तिमी त्यो दिन सपनीमा आएर मलाई गाली गर्यौ । म रिसाएँ, मैले केही गरेकी छैन । तिमीले त्यत्तिकै गाली गर्यौ ।
 
० ० ०
 
ऊ क्यारेम खेल्दै थियो । घरमा कोही थिएनन् ।मैले सुस्तरी इसारा गरेँ । ऊ क्यारेम छोडेर आयो ।
“किन बोलाको ?”
“म आलु उसिन्दै छु, खान्छौ ?”
“मलाई एकदम मन पर्छ ।” ऊ खुशी भयो ।
मैले सात वटा आलु र साँधेको खुर्सानी थालमा राखेँ । पहिलो आलुले नै मलाई पोल्यो ।
“आथ्था !” म आत्तिएँ । उसले मेरो हात समात्यो । कस्तो रापिलो, शरीर नै झनन गर्यो । मलाई पोखरा याद आयो । तिमीसँग काटेका पल याद आए । म लतक्क भएँ । उसले हामीबीच राखेको आलुको थाल हटायो । साँधेको खुर्सानी हटायो । हामीबीच केही रहेन । मैले खुट्टाले ढोका ठेलेँ ।
त्यो रात अचम्म, तिमी सपनामा आएनौ । मात्र ऊ आयो ।
 
० ० ०
 
“काठमान्डू जौँ !” उसले अचानक प्रस्ताव राख्यो ।
म दोधारमा परेँ । तिम्रो घर जान मलाई मन छैन । तिम्रा बाका आँखाले मलाई छेड्छन् । पोल्छ मलाई, भतभती ।
सदरमुकाममा गएँ । तिमीले तीन दिनअघि पठाएको पैसा जोडेर मेरो खातामा दुई लाख छ । म त्यो झिकेर ऊसँगै जाँदै छु ।
तिमी आउँछौ थाहा छ तर एउटा अपराध बोकेर भाग्दैछु !