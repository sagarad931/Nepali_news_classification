
﻿भ्यालेन्टाइन्स डेको दुई दिनअघि माघ २९ मा रिलिज हुने दुई फिल्म ‘क्लासिक’ र ‘प्रेमगीत’ को प्रतिष्पर्धा चर्किरहेकै बेला सोही मितिमै प्रदर्शन हुने अर्को फिल्म ‘चलेछ बतास सुस्तरी’ आक्रामक रुपमा मैदानमा उत्रिएको छ । विहिबार फिल्मका लेखक तथा निर्माता प्रदिप भारद्वाजले प्रतिष्पर्धी दुई फिल्मप्रति लक्ष्यित गर्दै आगो ओकलेका हुन् ।

‘द बिगेस्ट गेम अफ द इयर’ प्रदीपले तीन फिल्मको भीडन्तलाई ठूलो भीडन्तको संज्ञा दिंदै सुरुवातमै भने, ‘मैदानमा उत्रेको योद्धा की मर्छ की जित्छ । सर्जकले नाफा/घाटा हेर्दैनँ ।’ उनले फिल्मलाई ‘देखिरहेको तर याद नगरेको कथा’ मा आधारित भनेका छन् । ‘फिल्मले प्रेमलाई एदकम इजी वेले हेर्न खोजेको छ’ प्रदीपले बाँकी दुई फिल्मको जस्तो हाईफाई लभस्टोरीप्रति कटाक्ष गर्दै थपे, ‘हामी भ्रममा बाँचेका छौं । प्रेम भन्ने बित्तिकै पार्क वा कुनै महंगो ठाऊमै गएर गरिनुपर्छ भन्ने सोच्छौं र फिल्ममा पनि त्यस्तै दृश्य हाल्छौं । तर मेरो हिरोले गल्लीमा प्रपोज हान्छ ।’ फिल्ममा भएका हिरो प्रमोद भारद्वाज उनकै भाई पनि हुन् । फिल्ममा प्रमोदले सुष्मा कार्कीसँग रोमान्स गर्नेछन् ।
दुई फिल्मबीच प्रतिष्पर्धा चलिरहँदा ‘चलेछ बतास सुस्तरी’ भिडाउन आउनुको कारणबारे पत्रकारले जिज्ञासा राखेपछि आक्रोशपूर्ण जवाफ दिंदै भने, ‘मैले भिडाउने भन्दा पनि रिलिज गर्न लागेको हुँ । त्यसैपनि दुई वटा फिल्मसँगै चलाउँदा मेरो अहिले नै ३५/४० लाख रुपैयाँ बचत भएको छ । उहाँहरुले आफ्नो फिल्मसँगै मेरो फिल्मको पनि प्रचार गरिदिई रहनु भएको छ ।’ त्यसो त प्रदीपले बलिउडमा ‘बाजिराव मस्तानी’ र ‘दिलवाले’ बीचको प्रतिष्पर्धालाई स्मरण गर्दै आफ्नो फिल्म पनि बिस्तारै पिकअप लिनेमा विश्वास व्यक्त गरे । ‘नत्र प्रचार नै गरेर फिल्म चल्ने भए ‘बागमती’ सुक्ने थिएन’ प्रदीपले भने ।
नायिका सुष्माले पनि ‘चलेछ बतास सुस्तरी’ आफुलाई डेब्यु फिल्म जस्तो लागेको प्रतिक्रिया दिंदै भनिन्, ‘मैले त्यत्रो धेरै फिल्म गरें । तर यो गर्दा छुट्टै अनुभव भएको छ । धेरैले मलाई तिमीले राम्रो गरेकी रहिछौं भनेर तारिफ गर्नु भएको छ ।’ नायक प्रमोदले पनि फिल्म दोहोर्‍याएर हेर्नुपर्ने खालको रहेको टिप्पणी गरे ।
बिहिबार फिल्मको प्रोमोसँगै शीर्ष गीत पनि रिलिज गरिएको थियो । फिल्मका गीत, संगीतले यतिबेला सफलता पनि पाईरहेका छन् । वितरक सुनील मानन्धरले तीन फिल्मबीचको भीडन्तमा ‘चलेछ बतास सुस्तरी’ व्यापारमा दोस्रो हुने निश्चित रहेको दाबी गरे । फिल्मलाई सबु सुवेदी र अनिला खड्काले निर्देशन गरेका हुन् ।