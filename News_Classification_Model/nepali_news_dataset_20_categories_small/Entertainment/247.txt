
﻿काठमाडौं । केही राष्ट्रिय कलाकार तथा गायकहरुले ७५ जिल्लामा बुद्धको मुर्ती निर्माण गर्ने भएका छन् । ‘बुद्ध मि एन्ड नेपाल’ नामक संस्था गठन गरेर कलाकारहरुले ७५ वटै जिल्लामा बुद्धको मुर्ती स्थापना गर्न लागेका हुन् ।
संस्थाका अध्यक्ष गौतममान सिंहले भगवान गौतम बुद्धको उपदेश नयाँ पुस्तामा लैजान संस्था गठन गरेर काम सुरु गर्न लागेको बताए । “पछिल्लो समय मानिसमा नैतिकताको खडेरी पर्दैै गएको छ”, उनले भने,“मानिसलाई नैतिकवान बनाउन पनि अभियानले सहयोग गर्नेछ ।”
मुर्तीको निर्माण सिन्धुपाल्चोकबाट सुरु गर्ने सिंहले बताए ।
‘बुद्ध मि एन्ड नेपाल’का उपाध्यक्ष सुरेन्द्र केसीले मुर्ती सय फिटभन्दा अग्लो हुने जानकारी दिए । संस्थाले मुर्तीसँगै प्रत्यक जिल्लामा बुद्धको ज्ञान प्रवाह गर्न विद्यालय पनि खोल्ने जानकारी दिए ।
यो अभियानका सहयोग गर्न आह्वान गर्दै साउन १५ गते काठमाडौंमा बृहद कार्यक्रम गर्ने संस्थाको तयारी छ । संस्थामा किरण केसी, शिबहरी पौडेल, गायिका सुनिता दुलाल, डिजराज पौडेल लगायत ११ जना छन् । संस्थाको आजिवन सदस्य बन्न ५ हजार रुपैयाँ र साधारण सदस्य बन्न १ सय ५० रुपैयाँ लाग्ने उपाध्यक्ष केसीले जानकारी दिए ।