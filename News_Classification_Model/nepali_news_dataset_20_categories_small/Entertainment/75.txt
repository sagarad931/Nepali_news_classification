
﻿रेडियो तथा टीभी कार्यक्रम प्रस्तोताको रुपमा करिअरको उचाईमा रहेका नरेश भट्टराईले बिहिबारदेखि सांगीतिक उचाई पनि थपेका छन् । जन्मदिनको अवसर पारेर उनले गीतकारका रुपमा नयाँ एल्बम ‘हाईट’ सार्वजनिक गरे ।


२०५६/५७ सालदेखि गीत रचना गर्न थालेका नरेशले हालसम्म तीन सय बढि गीत लेखिसकेका छन् । खासगरी फिल्मी गीत लेखनमा सफलता चुमेका नरेशले एल्बममा छानिएका १३ फिल्मी गीत र त्यति नै मेलोडी गीतहरु समावेश गरेका हुन् । पाँच वर्षको प्रयासपछि एल्बम ल्याउन सफल भएको नरेशले बताए ।


गायक सत्य–स्वरुपराज आचार्य, रामकृष्ण ढकालसहित कलाकारहरु दिपकराज गिरी, सिताराम कट्टेल, जितु नेपाल, दिपाश्री निरौला, कुन्जना घिमिरे, पत्रकार भरत शाक्य, शान्तिप्रीय, संगीतकार राजनराज सिवाकोटीले संयुक्त रुपमा एल्बम विमोचन गरेका थिए । गीतकार नरेशले एल्बम व्यापारिक दृष्टिकोणले ननिकालेको जिकिर गर्दै भने, ‘मेरा गीत बढि भन्दा बढिले सुनुन् भन्ने मेरो ध्येय हो ।’ जन्मदिन फागुन १३ पारेर पहिलो एल्बम ल्याएका नरेशले हरेक वर्ष यसलाई निरन्तरता दिंदै जाने प्रतिबद्धता पनि जनाएका छन् ।
एल्बममा स्वरुपराज आचार्य र दिपेशकिशोर भट्टराईका दुई–दुई गीत तथा प्रमोद खरेल, सुमग पोखरेल, नवीन के भट्टराई, सन्जय श्रेष्ठ, रुपक डोटेल, रोशन गुरुङ, मिङ्मा शेर्पा, भिषण गुरुङ, सन्जयकिशोर भट्टराईका एक–एक गीत समावेश छन् । फिल्मी गीततर्फ धुवाँ यो नशा, द युगदेखि युगसम्म, किस्मत, मेरो जिवन साथी, वशमा छैन यो मन, डन, हलचल, लेखान्त, कवच, पुन्टे परेड, तिमी मात्र तिमी, भगवान सबैको र अलबिदा फिल्मका एक–एक गीत एल्बममा राखिएको छ ।