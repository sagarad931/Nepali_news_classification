
﻿नृत्य निर्देशनको शिल्पलाई स्वदेशी फिल्ममा भित्राउने जश बोकेका वरिष्ठ नृत्य निर्देशक बसन्तजंग रायमाझीको बुधबार बिहान ८१ वर्षको उमेरमा निधन भएको छ । विगत एक महिनादेखि गम्भीर बिरामी परेका रायमाझी थापाथलीस्थित नर्भिक अस्पतालमा उपचाररत थिए । रायमाझीका दुई छोरा र एक छोरी छन् ।
बलिउडमा समेत नृत्य निर्देशक भई काम गरेका रायमाझीले ‘कान्छी’ फिल्मपछि स्वदेशी फिल्ममा लामो समय नृत्य निर्देशनमा एकछत्र राज गरेका थिए । बुधबार कमलादीस्थित नेपाल प्रज्ञाप्रतिष्ठानमा राखिएको रायमाझीको पार्थिव शरिरलाई सूचना तथा संचार मन्त्री शेरधन राईले राष्ट्रिय झन्डा ओढाई सम्मान व्यक्त गरेका थिए ।
अन्तिम श्रद्धान्जलीका लागि फिल्म क्षेत्रका परिचित नामहरुको बाक्लो उपस्थिती रहेको थियो । बुधबार नै रायमाझीको अन्त्येष्टी गरिएको छ ।