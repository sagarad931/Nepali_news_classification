
﻿काठमाडौं, १३ असोज ।
‘मिस लिम्बू इन्टरनेशनल–२०१६’को उपाधि सानु नेम्बाङले जितेकी छन् । बुधबार राजधानीको जमलस्थित राष्ट्रिय नाचघरमा सम्पन्न प्रतियोगितामा २१ प्रतिस्पर्धीलाई उछिन्दै सानुले ताज आफ्नो पोल्टामा पारेकी हुन् । सानुलाई गत वर्षकी ‘मिस लिम्बू’ विष्णु चेम्जोङले ताज पहिराई दिएकी थिइन् । उनले ताजसहित ५० हजार नगद र दुई लाख बराबरको छात्राबृत्ति पाएकी छन् ।
याक्थुङ युथ एसोसिएसनद्वारा आयोजित ‘वराह ज्वेलरी मिस लिम्बू इन्टरनेशनल’ यो चौथो संस्करणमा फस्ट रनरअफ र सेकेण्ड रनरअप क्रमशः स्वप्नीला यक्पाङ्देन र जुनु पोमो भएका छन् । उनीहरुले ताजसहित क्रमशः नगद २५ हजार र १५ हजार तथा विभिन्न गिफ्ट ह्याम्पर प्राप्त गरेका छन् । स्वप्नीलाले ‘फोटोजेनिक’ उपाधि पनि पाइन् ।

‘मिस युमा कल्चरल’ उपाधि भने आशिका आङबुहाङले आफ्नो पोल्टामा पार्न सफल भइन् । उनले नगद ५० हजार पनि पाइन् । आशिकाले ‘मिस पपुलर’ को सबटाइटल पनि पाइन् । यसबाहेक प्रतियोगितामा विभिन्न सबटाइटल प्रदान गरिएको थियो । जसमा ‘मिस ट्यालेन्ट’ ‘मिस पर्सनालिटी’ ज्योति कन्दङ्वा भए भने ‘मिस मदर टङ’ नम्रता लाबुङ, ‘मिस फ्रेन्डली’ भूमिका माङ्देन, ‘बेस्ट डे«स’ सरुहाङ्मा सम्बाहाम्फे, ‘बेस्ट स्किन’ रोश्ना नेम्बाङ र ‘बेस्ट हेयर’ निशी मेन्याङ्बो भए ।
साथै, प्रतियोगितामा ‘मिस पङ्च्युअल’ शेरा आङ्खेवा, ‘मिस पर्सनालिटी’ ज्योति थोप्रा, ‘मिस ब्युटिफुल’ सोना पालुङ्वा, ‘बेस्ट फिगर’ र ‘भ्युअर्स च्वाइज’ सरुहाङ्मा सम्बाहाम्फे, ‘मिस क्याटवाक’ मञ्जिता नेम्बाङ, ‘मिस ओभिडेन्ट’ विना सामेखाम र ‘मिस बेस्ट स्माइल’ को सबटाइटल सुक्मिता केरुङले पाए । प्रतियोगिताको निर्णायकमा पूर्वमिस नेपाल सुविन लिम्बू, कलाकार तथा लिम्बू भाषाविद् यासेली योङहाङ, समाजसेवी अर्जुन नुबो, मोडल दिक्पाल कार्की, मेरिष्का पोखरेललगायत रहेका थिए ।