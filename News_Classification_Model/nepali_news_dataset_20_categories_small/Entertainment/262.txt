
﻿सरुभक्तलेखक
हिजोआज के लेख्दै हुनुहुन्छ ? र, मुख्य प्रश्न– तपाईं किन लेख्नुहुन्छ ?
अहिले त म उपन्यास लेखनतिर लागेको छु । अलि समय पाएँ भने एक/दुई महिनाभित्र पूरा गर्छु होला । अचेलभरि म अलि व्यस्त पनि छु । कुलपतिको दायित्व पाएपछि विभिन्न कार्यक्रम, सभा–समारोहमा बढी समय व्यतीत भइरहेको छ । त्यही पनि लेखनलाई निरन्तरता दिइरहेको छु । त्यसबाहेक साना रचनाहरु त फुटकर रूपमा लेखिरहेकै छु ।
सिर्जनात्मक अहम् हुन्छ मान्छेमा । त्यसलाई अभिव्यक्त गर्ने चाहनाले लेख्छु । त्यो लेखनले मलाईमात्र सन्तुष्टि गर्छ भने त त्यो कमसल खालको लेखन भयो । तर, त्यो लेखन समाजका लागि उपयोगी हुन सक्यो भने वास्तविक लेखक भएर सन्तुष्टि प्राप्त गर्छु । त्यो अहम् त्यतिबेला सन्तुष्ट हुन्छ, जतिबेला धेरैभन्दा धेरै जनताको सेवा गर्न सकिन्छ । उनीहरुको भावनालाई प्रतिविम्बित गर्न सकिन्छ ।
अहिलेसम्म नेपाली साहित्यका लागि के गरें जस्तो लाग्छ ?
त्यस्तो मूल्यांकन त म गर्दिनँ । नेपाली साहित्यका लागि मैले यो गरें, ऊ गरें भनेर आफ्नो बारेमा मूल्यांकन मैले अहिलेसम्म गरेको छैन । त्यो गर्न वान्छनीय छ जस्तो मलाई लाग्दैन । मैले के गरें भन्ने कुरा मेरा पाठकहरुसामु छ, साहित्यकारसामु छ । मेरा कृतिहरुबाट पाठकहरुले केही प्राप्त गर्न सके र भविष्यमा पनि मेरा रचना उपयक्त हुन सके भने त्यो मेरो प्राप्ति हुने हो । त्यो समयले निर्धारण गर्ने कुरा हो । मैले भन्न सक्दिनँ ।
अहिले नेपालमा लेखेर बाँच्न सकिन्छ ?
अहिले केही समययता विशेषगरी लेखन पनि व्यावसायिकतातर्फ उन्मुख भइरहेको छ । त्यसैले कतिपय लेखकहरु विशेषगरी काठमाडौंकेन्द्रित लेखकहरु लेखेरै बाँचिरहेको छु भनिरहेका छन् । तर, देशभरिका लेखकहरुको परिस्थितिलाई हेर्दा अहिले पनि लेखेरै बाँच्न सक्ने अवस्था सिर्जना भएको छैन । विदेशमा झैं नेपाली लेखकहरु पूर्णरूपले आफ्नै लेखनवृत्तिबाट बाँच्ने अवस्था आइसकेको छैन । यो कुरालाई निकट भविष्यकै गर्भमा छाडिदिऊँ । पहिलेको अवस्थाभन्दा अहिले सुधार त भएको देखिन्छ तर लेखेरै बाँच्छु भन्नेहरुका लागि यो समय अनुकूल नै छ जस्तो लाग्छ ।
विश्वसाहित्यमा नेपाल कहाँ छ ?
यो विवादास्पद प्रश्न हो । विश्व साहित्यमा नेपाल कहाँ छ भन्दा पनि पहिले विश्व साहित्य भनेको के हो ? म त के भन्छु भने नेपाली साहित्य पनि विश्व साहित्यको एउटा अंग हो । त्यसैले नेपाली साहित्यलाई विश्व साहित्यबाट पृथक गरेर हेर्नुपर्ने कुनै आवश्यकता नै छैन । हाम्रा भाषा जान्न सक्ने, बुझ्न सक्ने व्यक्तिहरु विश्वमा कम छन् । त्यसैले गर्दा हाम्रो साहित्यको पहुँच विश्वका अन्य ठूला देशसम्म पुग्न सकेको छैन । जबकि अरु देशका साहित्यहरु विशेषगरी अंग्रेजी साहित्य उनीहरुको स्रोेत, साधनले गर्दा विश्वभरि छरिएका छन् । तर, हाम्रो साहित्य त्यहाँसम्म पु¥याउने पहुँच छैन । अब युरोप, अमेरिकातिर जन्मेका र लोकप्रिय भएका साहित्यलाई मात्र विश्व साहित्य भन्ने हो कि के हो ? हाम्रो देशमा सिर्जना भएको साहित्य त्यहाँको भन्दा पनि राम्रो हुन सक्छ नि ! खासमा, हामीले हाम्रो भाषालाई माथि उठाउने हो भने अथवा हाम्रा साहित्यलाई विभिन्न भाषामा अनुवाद ग¥र्याैं भने विश्वभरिका मान्छे लाभान्वित हुन्छन् र तिनले हाम्रो साहित्य पनि विश्वका उत्कृष्ट साहित्यको रूपमा पढ्छन् ।
नेपाली साहित्यका पाठकहरु कस्ता छन् ? उनीहरुले कस्तो साहित्य खोजिरहेका छन् ? लेखकहरुले दिन सकेका छन् कि छैनन् ?
पहिलेको तुलनामा अहिले पाठकहरुको संख्या केही बढेको छ । जनसंख्या पनि बढिरहेको छ । जनसंख्या बढेपछि स्वाभाविक रूपमा पाठकहरु बढ्ने भइहाले । विभिन्न सहरहरुमा– विशेषगरी काठमाडौंकेन्द्रित व्यक्तिहरुमा पठन संस्कृति बढिरहेको छ । तर, राष्ट्रिय रूपमा हेर्ने हो भने त पठन संस्कृति दयनीय नै छ । विभिन्न ठाउँमा कतिपय व्यक्तिहरुले पुस्तक किनेर पढ्ने अवसर पनि पाउँदैनन् । कसैले अवसर प्राप्त गरे पनि साहित्यलाई अभिरुचिपूर्वक पढ्ने संस्कृति छैन । देशजस्तै हाम्रो साहित्य पनि विकासोन्मुख अवस्थामा छ ।
साहित्यमा ‘वाद’को बहस भइरहन्छ । यसमा तपाईको टिप्पणी के छ ?
यो लेखकहरुको स्वतन्त्रताको विषय हो । म आफै पनि एक/दुई वटा वादसँग सम्बन्धित छु । सार्थक किसिमका वादहरुले साहित्यलाई अघि बढाउन मद्दत गर्छन् । साहित्यका सर्जकहरुले विश्वमा के भइरहेको छ, विश्वभरिका साहित्यकारले के गरिरहेका छन्, कस्ताखाले विचारको बहस भै’रहेको छ, कस्ता आन्दोलन जन्मिरहेका छन् भन्ने कुराकोे अध्ययन गर्नु आवश्यक हुन्छ । यसो गर्न सक्यो भने साहित्यको मात्र नभई समाजको पनि उन्नति हुन्छ । तर, साहित्यको विकास हुन कुनै ‘वाद’को पछि लाग्नैपर्छ भन्ने चाहिँ हुँदैन । यो लेखकको स्वविवेकको कुरा हो । कतिपय विचारशील लेखकहरुले वादको बारेमा चिन्तन गरेर साहित्य लेखिरहेका हुन्छन् । कतिपय लेखकले कुनै वादमा नलागिकन पनि राम्रो रचना गरेको पाइन्छ । तर, वादमा लाग्ने र नलाग्ने दुबैथरी लेखकले समाजकै सेवा गरिरहेका हुन्छन् ।
नेपाली साहित्यमा उत्कृष्ट पाँच पुस्तक कुन–कुन हुन् ?
यो अब व्यक्तिसापेक्षिक कुरा हो । मलाई मन परेका पुस्तक तपाईंलाई मन नपर्न सक्छ । पाँचवटा मात्र पुस्तकको नाम भन्दा त नाममा नपरेका कृतिमाथि अन्याय हुन्छ । पाँचभित्र सीमित गर्न त गाह्रै पर्छ । त्यही पनि नामै भन्नुपर्दा ‘मुनामदन’, ‘शिरीषको फूल’, ‘घुम्ने मेचमाथि अन्धो मान्छे’, ‘प्रल्हाद’, ‘रामायण’, ‘लक्ष्मी निबन्ध संग्रह’, ‘माधवी’लाई लिन सक्छु । तर, यीमात्र उत्कृष्ट हैनन् । मलाई कम्तीमा ३० वटा जति भन्ने मौका दिएको भए हुन्थ्यो ।
तपाईको रोजाइमा पर्ने पाँच नेपाली लेखक को–को हुन् ?
पाँच वटा लेखकको नाम लिनुपर्दा भानुभक्त, लक्ष्मीप्रसाद देवकोटा, बालकृष्ण सम, पारिजात, भूपि शेरचन । अरु पनि धेरै छन् । तपाईलें पाँचवटा भनेर तोकिसक्नुभएको छ, त्यसैले धेरै भन्ने मौका पाइनँ ।
अबको नेपाली साहित्य हाँक्ने नयाँ पुस्ताका लेखक रोज्नुप¥यो भने क–कसलाई रोज्नुहुन्छ ?
नयाँ पुस्ता भनेको के हो ? अहिले त यति धेरै जेनेरेसन छ कि कुरै नगर्नुस् । म तीसको दशकको लेखक हुँ । चालीसको दशक, पचासको दशक, साठीको जेनेरेसनसम्म आइसक्यो । कति लेखक जन्मिसकेका छन् । अब कसलाई नयाँ लेखक भनेर नाम लिऊँ । तर, नयाँ जेनेरेसनमा राम्रा–राम्रा लेखक, कविहरु जन्मिरहेका छन् । धेरै छन् लेखकहरु । भयो नाम नलिऊँ होला !
तपाईले पनि ३ दर्जनभन्दा पुस्तक लेखिसक्नु भएकरो छ । आफैंलाई मन पर्ने पाँचवटा पुस्तक कुन–कुन हुन् ?
यो प्रश्नको जवाफ दिन गाह्रो पर्छ । मलाई ‘पागल वस्ती’को लेखकका रूपमा धेरैले चिन्छन् । त्यस्तै मलाई नाटककार, कविको रूपमा पनि चिन्छन् । यो चाहिँ पाठकलाई सोध्ने प्रश्न जस्तो लाग्यो ।
तपाईको सबैभन्दा धेरै बिक्री भएको कृति कुन हो ?
‘पागल वस्ती’ नै होला तर मैले गणना गरेको चाहिँ छैन । धेरै संस्करण निस्किसकेकाले यो पुस्तकको नाम लिएको हुँ । दोस्रो संस्करणका लागि साझा प्रकाशनलाई दिएको हुँ । तर, साझाले हिसाबै देखाउँदैन, नाजुक अवस्थामा छ । पहिलो प्रकाशनचाहिँ ‘भारद्वाज’ प्रकाशकबाट आएको थियो ।
असल साहित्यकारमा के गुण हुनुपर्छ ?
खराब साहित्यकार नै हुँदैन जस्तो लाग्छ मलाई त । तर, कोही अलि बढी असल हुन्छन् भने कोही अलि कम असल । प्रतिभा, साधनाले लेखनलाई राम्रो बनाउने हो । जीवन पनि असल र साहित्य पनि असल भयो भने सुनमा सुगन्धजस्तो हुन्छ । प्रतिबद्धता र आदर्शमा बाँच्न सक्ने र लेख्न पनि सक्ने लेखक असल साहित्यकार हो । कुन साहित्य राम्रो र कुन नराम्रो भन्ने कुरा अन्ततः समयले निर्धारण गर्छ । अहिले चर्चित भएको कृति केही वर्षपछि नराम्रो लाग्न सक्छ । त्यस्तै आज नामै नसुनिएको कृति केही वर्षपछि चर्चित हुन सक्छ । ज्युँदो हुँदा रेम्ब्रान्डको कलाकारितालाई कहिल्यै राम्रो मानिएन, अहिले उनको चर्चा विश्वभरि छ । त्यसैले राम्रो, नराम्रो भन्ने कुरा समयले निर्धारण गर्छ ।
अहिले नेपाली साहित्यमा कस्ता विकृति छन् ? अनि राम्रा पक्ष के छन् ? अबको समाजले कस्तो साहित्य माग गर्छ ?
यो अन्वेषणको विषय हो । यो–यो विकृति छन् भनेर १, २, ३ भन्ने अवस्था छैन । साहित्यमा भन्दा पनि साहित्यकारको सोचमा विकृति हुन्छ । पब्लिकेसनले पनि विकृति ल्याउँछ । साहित्यकारको दिमागमा सिर्जनाभन्दा अरु नै कुरा बढी आयो भने र पैसा नै कमाउन जे पायो त्यही लेख्न थाल्यो भने यो एउटा विकृति हो । कतिपय साहित्यकारहरुमा चारित्रिक विकृति पनि हुन्छ । समाजले साहित्यकारलाई उच्च मर्यादा दिन्छ । चिन्तन शक्ति उच्च छ भनेर मानेको न हो समाजले । एकले अर्कालाई अनादर गर्ने, गलत बाटो हिँड्ने गरेको छ भने पनि त्यो एउटा विकृति हो । त्यस्ता विकृति पहिले पनि थिए र अहिले पनि छन् । नेपाली साहित्य भर्र्खरै बामे सरेको स्थितिमा धेरै विकृति र विसंगतिको हल्ला फिँजाउनु पनि मलाई उचित लाग्दैन । यस्तो विकृतिलाई साहित्यकारले बिस्तारै आफैंले हटाउँदै जानुपर्छ ।
प्रत्येक युगमा सामाजले समयसुहाउँदो साहित्य नै खोज्छ । हिजो रामायण किन चर्चित भयो ? हिजो समाज त्यस्तै थियो । धार्मिक वातावरण थियो । समयको मागअनुसार लेखेर नै रामायण चर्चित भयो । कालजयी कृति लेख्नुपर्छ । ‘वार एन्ड पिस’, ‘अन्ना क्यारेनिन’, ‘हन्ड्रेड इयर अफ सोलिच्युड’, ‘ओडिसी’ जस्ता कृति किन शाश्वत छन् ? किनकि यी कृतिमा युगका कथाव्यथा प्रतिविम्बित छन् । यस्ताखाले कृति समाजले खोजिरहेको हुन्छ ।
आफ्नो जीवनबाट कत्तिको सन्तुष्ट हुनुहुन्छ ? आफूले भोगेका सबैभन्दा दुःखका क्षण के–के हुन् ?
मान्छेको जीवनमा सुख–दुःखका क्षण हुन्छन् । लेखक पनि समाजको सामान्य नागरिक नै हो । मेरा पनि सुख दुःखका क्षणहरु छन् । सुखलाई कति सम्झनु, दुःखका कुरा दुनियाँलाई के सुनाउनू !
‘सरुभक्त’ नाम जन्मिनुमा प्रेम मूल कारण हो भनिन्छ । यो पाटो हामीसँग सेयर गर्न मिल्छ ?
मैले केही भन्दिनँ । प्रश्न सोध्न मिल्छ उत्तर दिन मिल्दैन । मेरो नितान्त व्यक्तिगत कुराहरु बाहिर नल्याऊँ होला ।
 
प्रस्तुति : किरण दहाल
 
(आवरण कला अन्नपूर्ण पोस्ट दैनिकका लागि सुमन मानन्धरले बनाएका हुन् । हामीलाई लेखक सरुभक्तले उपलब्ध गराएका हुन् ।)