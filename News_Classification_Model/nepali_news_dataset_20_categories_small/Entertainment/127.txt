
﻿काठमाडौं । नायिका रेखा थापाको मुख्य अभिनय रहेको चलचित्र ‘रामप्यारी’ यही चैत २६ गते प्रदर्शन हुँदैछ । ‘रेखा फिल्म्स’ ब्यानरमा बनेको चलचित्र देशैभरका हलहरूमा एकैसाथ प्रदर्शन हुने नायिका थापाले बताइन् ।
चलचित्र ‘रामप्यारी’ टेक्पो ड्राइभरको कथामा आधारित चलचित्र भएको उनले बताइन् । “चलचित्र निकै राम्रो बनेको छ । दर्शकले छुट्ट्याएको २ घण्टाको समय र टिकट काटेको पैसा खेर जाँदैन ।” उनले बाह्रखरीसँग भनिन्, “महिलाको विषयवस्तुलाई आधार बनाएर बनाइएको चलचित्र हो । श्रमिक र मजदुरको कथा छ ।”
चलचित्र हेरेपछि दर्शलाई केही गरूँ भन्ने जोस, जाँगर र आँट पलाउने उनको भनाइ छ ।
रामप्यारी निकै राम्रो चलचित्र बनेको बताउँदै उनले दर्शकले हलबाट बाहिर निस्कँदा आँसु नभएर छुट्टै प्रकारको आनन्द र स्फूर्ति बोक्ने बताइन् ।
६० लाखमा बनेको ‘रामप्यारी’मा रंगमञ्चमा अभिनय गरिरहेका रङकर्मी आभाष अधिकारीलाई ‘ब्रेक’ दिएकी छन् । नायिकाको रूपमा उनी आफैँ छिन् । सविर श्रेष्ठले निर्देशन गरेको चलचित्र ‘रामप्यारी’मा सरस्वती थापाको लगानी रहेको छ ।
तस्बिरः रेखाको फेसबुकबाट