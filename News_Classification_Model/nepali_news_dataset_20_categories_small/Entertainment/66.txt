
﻿नारायण अधिकारी 

भन साथी
तिम्रो कालोबजारमा अरू के के बिक्छ ?

मलाई थाहा छ–
तिम्रो कालोबजारमा
कैयौँ गरिबहरूको सपना बिक्छ
तिम्रो बेइमानीको फोहोर बजारमा
कैयौँ विवशहरूको मृगौला बिक्छ
गरिबको चुलो जलाउने मट्टितेल बिक्छ
अनुदानको जस्ता बिक्छ, त्रिपाल बिक्छ
भूकम्पमा पुरिएर मर्न नसकेका
चिसो आकाशमुनि लगलग काँपिरहेका
हजारौँ अभागी बूढी आमाहरूको आँसु बिक्छ !

मलाई थाहा छ–
तिमीले खडा गरेको कालोबजारमा
गरिब बिरामीले खाने
अनुदानको औषधि बिक्छ
नुन बिक्छ, सुन बिक्छ
मातृभूमिको गुन बिक्छ
नानी बिक्छ, पानी बिक्छ
युवाहरूको जवानी बिक्छ
सधवाको सिन्दुर बिक्छ
विधवाको रहर बिक्छ
प्रेयसीको विश्वास बिक्छ
निमुखाहरूको रगत बिक्छ ।

त्यसैले भनिदेऊ मलाई
तिम्रो कालोबजारमा अरू के के बिक्छ ?
निर्धनको बाध्यता बिक्छ ?
किसानको काउली बिक्छ ?
रोगीको रोग बिक्छ ?
आमाको शोक बिक्छ ?
रातको अन्धकार बिक्छ ?

सायद धेरै बिक्छ तिम्रो यो बेइमानीको बजारमा
तर, मलाई केवल यति नै थाहा छ-
तिमीले खडा गरेको यो कालोबजारमा
सधैं निमुखाहरूको आँसु बिक्छ
निदाउन नसक्नेहरूको सपना बिक्छ !
 
(त्रिभुवन विश्वविद्यालय केन्द्रीय विभागबाट भूगर्गशास्त्रमा स्नातकोत्तर अधिकारी हाल खानी तथा भूगर्भ विभाग, लैनचौरमा कार्यरत छन् । विशेषगरी काव्यमा रुचि राख्ने अधिकारी जीवन दर्शनमा बढी रुचि राख्छन् ।)