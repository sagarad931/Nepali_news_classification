
﻿काठमाडौं । युवाको गायन प्रतिभालाई प्रोत्साहन गर्ने उद्देश्यले बाबुल म्युजिक कम्पनीले जेठबाट देशव्यापी एकल खुल्ला गायन प्रतिस्पर्धा गर्ने भएको छ । कम्पनीले संगीतिक क्षेत्रबाट देशको आर्थिक समृद्धि र विकासका लागि जोड दिन लागेको बताएको हो ।
राजधानीमा पत्रकार सम्मेलन गरी पिकेएम नेटवर्कको संयोजनमा देशभरबाट एकल खुल्ला प्रतिस्पर्धा गराएर अन्तिम चरणमा ल्याउने आयोजले बाह्रखरीलाई बतायो । गाउन चाहने व्यक्तिहरूलाई लक्षित गरी बृहत रूपमा गायन प्रतिस्पर्धा गर्न लागिएको कार्यक्रम संयोजक रामचन्द्र सुन्दासले बताए ।
प्रतिस्पर्धाको अडिसन पोखरा, बुटवल, चितवन, बर्दिवास, बिर्तामोड, इटहरी, फिदिम र काठमाडौंमा गरी ८ स्थानमा लिइने छ । कार्यक्रमको निर्णायक गजलकार तथा गायक आनन्द कार्की, संगितकारहरू राम सिटौला, पूर्ण परियार, गायिका रजीना रिमाल तथा गायक अजय अधिकारी रहेका छन् भने विभिन्न चरणहरुमा अन्य अतिथि निर्णायक ल्याइने सुन्दासले बताए ।
विजेतालाई एक लाख नगद, एउटा ल्यापटप र दुईवटा गीत गाउने अवसर त्यस्तै दोस्रो हुनेलाई नगद पचास हजार र एकवटा गीत गाउने अवसर दिइने छ ।
तेस्रो हुनेलाई नगद ३० हजार र एकवटा गीत गाउने अवसर तथा सान्तवना पुरस्कार २ जनालाई नगद १५ हजार र एक/एकवटा गीत गाउने अवसर प्रदान गरिने आयोजकको भनाइ छ ।
साथै छ जनालाई नै १/१ वटा मोबाइल सेटसहित अन्य अवसरहरु प्रदान गरिने सुन्दासले बताए । प्रतियोगिताको अडिसन उपत्यका बाहिर जेठ २१ वाट सुरु गरिने र उपत्यकाभित्र भने असारको ५ गते आयोजना हुनेछ ।