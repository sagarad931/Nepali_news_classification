
﻿काठमाडौं । गीतकार प्रकाश घिमिरेका ६ वटा गीतको संगालो एल्बम आरम्भ बजारमा आएको छ । निजामती कर्मचारी घिमिरेको साहित्यिक यात्रा निकै पुरानो भएतापनि यो उनको पहिलो एल्बम हो । कविता प्रतियोगितामा कहिल्यै दोस्रा नभएका घिमिरेका एल्बममा माया र मुटुका कुराहरू संगालिएका गीतमा नेपालका ख्यातीप्राप्त गायक, गायिकाले स्वर दिएका छन् ।
स्थापित गाएक रामकृष्ण ढकाल, प्रमोद खरेल, सत्यराज आचार्य, शिव परियार तथा मल्लिका कार्कीले स्वर दिएको उक्त एल्बमका गीतमा आलोक श्री, शान्तिराम राई र कल्याण आलेले संगित भरेका छन् ।
गत बिहीवार आरम्भ एल्बम लोकार्पण कार्यक्रम घिमिरेकी माता चैतन्यकुमारी घिमिरेको सभापतित्व र गीतकारका दाई तथा पूर्व मुख्य सचिव तथा गृहमन्त्री माधव घिमिरेको प्रमुख आतिथ्यमा सम्पन्न भएको थियो ।
आरम्भ एल्बमको विमोचन सभापति घिमिरे, मुख्य अतिथि माधव घिमिरे तथा अर्का अतिथि तथा गीतकार र पूर्व अर्थमन्त्री एस्पी कोइराला (शंकरप्रसाद कोइराला)ले संयुक्तरुपमा गरेका थिए ।
कार्यक्रममा बोल्दै गीतकार घिमिरेले एल्बम निकाल्न पैसा नभएका प्रतिभालाई निकै गाह्रो हुने कुरा बताएका थिए । देशभर प्रतिभा धेरै भएता पनि पैसा नहुनेले आफ्नो प्रतिभा देखाउन समेत नपाउने अवस्था आएको गुनासो गीतकार घिमिरेको थियो ।
स्थापित गीतकार तथा लोक सेवा आयोगका सदस्य श्री पुरुष ढकालले घिमिरेका गीतहरू भावपूर्ण भएका र संगीतकारलाई भाका हाल्न समेत सहज हुने प्रकारका भएको टिप्पणी गरे । ढकालले रोयल्टीको पैसा आउने व्यवस्था हुन नसकेको र साँच्चिकै रोयल्टीको पैसा गायकले पाउने हो भने रामकृष्ण ढकाल जस्तो गायकले हेलिकप्टरनै चढेर हिंड्नसक्ने अवस्था आउने कुरा बताए ।