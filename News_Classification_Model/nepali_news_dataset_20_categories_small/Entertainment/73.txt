
﻿आज बुधबार साँझ स्वदेश फर्कनुअघि प्रधानमन्त्रीले बलिउडकर्मीसँग हाई टी भेटघाट गरेका छन् । हाई टी हुने वा नहुने अन्यौलता रहेका बेला अभिनेत्री मनिषा कोइरालाले अग्रसरता देखाएपछि संभव भएको उक्त कार्यक्रममा गायक, गायिका तथा कलाकारहरुको उपस्थिती थियो ।

                                                                                                                         त. सौजन्य : देवेन्द्र भट्टराई/कान्तिपुर दैनिक
हाई टीमा अभिनेता जितेन्द्रदेखि गोविन्दा, तब्बु, शक्ति कपुर, गुल्सन ग्रोवर, सुनिल थापा, उदितनारायण झा, दिपा झा, विधुविनोद चोपडा, सुवास घई, बप्पी लहरी, मनिषा कोइराला, चित्रकार लक्ष्मण श्रेष्ठलगायतको उपस्थिती थियो । बलिउडकर्मीसँगको भेटमा प्रम ओली उत्साहित देखिन्थे । उनले भारतीय कलाकारलाई नेपाल राजनीतिक स्थिरता उन्मुख भइसकेकोले यहाँको सौन्दर्यपान गर्नका लागि अनुरोध गरेका थिए ।
अभिनेता गोविन्दाको ससुराली नेपाल नै भएको स्मरण गराउँदै प्रम ओलीले विशेष निम्तो समेत दिएका थिए । नेपाल भ्रमणका लागि बारम्बार दोहोराउँदै सकेसम्म फिल्म सुटिंग युनिटसहित नभएपनि नीजि भ्रमणका लागि आएर मनोरन्जन लिन भ्रमण निम्तो दिएका थिए ।
हाई टी कार्यक्रममा बलिउडकर्मीलाई देखेर प्रम ओलीले आफु समेत फिल्मी कलाकार हुँ झैं महसुस भएको भन्दै ठट्टा गरेका थिए । भेट प्रम ओली बसेकै मुम्बईको ह्यात रिजेन्सी होटलमा भएको थियो ।