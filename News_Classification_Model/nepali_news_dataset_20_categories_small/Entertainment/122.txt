
﻿नेपाली आख्यान विधामा नारायण ढकाल स्थापित नाम हो । लामो समय पत्रकारितासँगै अखबारी लेखनमा छुट्टै छाप बनाएका ढकाल वाम आन्दोलनमा प्रत्यक्ष आबद्ध रहँदै आएका छन् । ‘प्रेतकल्प’ र ‘बृषभ वध’पछि उनी अर्को उपन्यास लेखिरहेका छन् । प्रस्तुत छ– बाह्रखरीका लागि अक्षर काकाले मूलपानीस्थित उनको निवासमै गरेको कुराकानी:
अहिले केमा व्यस्त हुनुहुन्छ ?
अहिले उपन्यास लेखिरहेको छु । पहिलो मस्यौदा एक महिनाभित्रै सक्छु ।
लामो समय अखबारी लेखनमा सक्रिय हुनुहुन्थ्यो, अहिले लगभग छाड्नुभयो । किन ?
केही समयअघि अखबारमा स्तम्भहरू लेख्थें । पछिल्लो समय उपन्यासमा व्यस्त भएकाले त्यतातिर ध्यान दिन पाएको छैन । यही वर्ष ‘बृषभ वध’ उपन्यास निस्कियो । सम्भवतः ०७३ को अन्तिमतिर प्रकाशन गर्नेगरी नयाँ उपन्यासको तयारी गरिरहेकाले सबैतिर उत्तिकै समय दिन नभ्याएको हुँ ।
तपाईंको आख्यानमा वर्गीय चेत र समाजका आरोह–अवरोह बढी विम्बित भएको पाइन्छ । केले डो¥याउँछ यस्तो लेख्न ?
कुनै पनि मानिसको जन्म इतिहाससँग जोडिएको हुन्छ । मानिस इतिहासको प्राप्ति पनि हो । म इतिहासमा आधारित भएर आजको चेतनालाई साहित्यमा मुखरित गर्छु । इतिहासलाई आधार बनाउँदा त्यसबेलाका राजनीतिक, सामाजिक घटनाक्रमलाई जोड्नुपर्छ । त्यस्तै, एक मूल्यले अर्को मूल्यमाथि गरेका थिचोमिचोहरू आएनन् भने विषयवस्तु फिक्का हुन्छन् ।
अहिले साहित्यमा देखिएको फरक धारले तपाईंहरुले सम्हाल्दै आउनुभएको परम्परालाई जोगाउन सक्ला ?
समय र परिस्थितिमा आउने फेरबदलसँगै साहित्यमा पनि विभिन्न किसिमका प्रयोग हुने गर्छन् । नयाँ–नयाँ किसिमका लेखनशैली विकास भइरहन्छ । ०४६ सालको परिवर्तनपछि नेपाली साहित्यले गति लियो । त्यसअघि निकै सुस्ताएको थियो । माओवादी युद्धकालमा पनि साहित्य सुस्ताउन पाएन । अहिले साहित्यमा राम्रै अवस्था देखिन्छ । साहित्य सिर्जना कहिले गुणात्मक त कहिले परिमाणात्मक रूपमा सबल र कमजोर भइरहन्छन् । तथापि नेपाली साहित्यमा पाठक र सर्जकहरू बिस्तारै बढ्दै गएकाले भविष्य राम्रो देख्छु ।
लेखनले मूलधार छोड्दै गएको हो ?
त्यसो पनि नभनिहालौं । यो पहिलादेखि नै चल्दै आएको हो । लेखनमा पपुलर लाइन र विषयवस्तुको गम्भीरता दुबैको टक्कर रहँदै आएको हो । पपुलर लाइनले बजारमा जे बिक्छ, त्यसलाई प्रस्तुत गर्छ । गम्भीर विषयवस्तुले इतिहास, समकालीन समाज र त्यसअनुरूपको चेतना प्रतिविम्बत गर्छ ।
पुस्तक बिक्रीका आधारमा सर्जकको मूल्यांकन गर्ने प्रचलन बढेको छ, जुन गलत हो । विश्वप्रसिद्ध लेखक ‘बाल्जाक’ आफ्नो समयमा निकै चर्चित थिए । त्यही समयमा ‘मिस्ट्रिज अफ पेरिस’ भन्ने किताब निस्कियो । मानिसहरूले किताबभन्दा बाल्जाक ठूलो भन्ठाने तर त्यसो भएन । किताब बिकेकै आधारमा कोही ठूलो हुँदैन ।
अहिले चटपटे लेख्ने पनि छन् । समाजलाई त्यसले हानि पु¥याउँदैन । त्यसका पाठक अर्कै छन् । तर, गम्भीर लेखनमा लागेकाहरू त्यतातिर लहसिनु हुँदैन र उनीहरूले मूलधार छाड्नु हुँदैन ।
अर्को कुरा– विश्वका पाठकसँग हाम्रो कनेक्टिभिटी अत्यत्न कमजोर छ । पहिले विश्वमा चलेको कुनै एउटा वाद हामीकहाँ आउन ४०–५० वर्ष लाग्थ्यो । अहिले विश्व एकदमै साँघुरो भइसक्दा पनि हामीले पछ्याउन सकेका छैनौं । हामीभन्दा पछि ब्युँझिएका मुलुकहरू साहित्यमा धेरै अगाडि लागिसकेका छन् ।
तपाईंले सुरुदेखि नै प्रगतिशील लेखनलाई पछयाइरहनुभएको छ । त्यसो हुँदा अरू लेखकसँग तपाईंको अलि बढी नै अन्तरविरोध छ भन्ने सुनिन्छ नि !
साहित्यमा मेरो आफ्नै विचार छ । यो हठात् बनेको विचार होइन, लामो आन्दोलन र संघर्षबाट बनेको हो । विचारको कारणले अरुसँग मतभेद हुनु स्वाभाविकै हो । मतभेद हरेक समाज र हरेक युगमा हुने कुरा हो । विचारहरूमा भिन्नता पनि हरेक समाज र युगमा भइरहन्छन् । मेरै विचारमात्र ठीक, अरुको विचार बेठीक भन्ने कोणबाट प्रस्तुत हुनु हुँदैन । अरुको विचारलाई सम्मान गर्दै आफ्नो विचारलाई दृढतापूर्वक राख्नुपर्छ । प्रगतिशील लेखनमा मेरो झुकाव हुने नै भइहाल्यो । मेरो आन्दोलनको आधार त्यही हो । मैले कथा पाउने पनि त्यहीँ हो । यो भनिरहँदा र मैले आफ्नो विचार प्रस्तुत गरिरहँदा अर्काको हुर्मत लिने गरी लेख्दिनँ ।
एउटा लेखक बन्न के चाहिँदो रहेछ ?
लेखक बन्छु भनेर निर्णय गर्नु नै ठूलो चुनौतीको कुरा हो । लेखक हुनु सामान्य कुरै होइन । बौद्धिकता र कलाको आ–आफ्नै स्वभाव र सार्वभौमिकता हुन्छ । त्यति हुँदाहुँदै पनि नयाँ लेखकले धेरै अध्ययन गर्नुपर्छ । किताव र जीवन दुबै एकसाथ पढ्नुपर्छ । त्यसपछि मात्र उसले समाजबारे प्रशस्त जानकारी हासिल गर्छ । हामीकहाँ अखबारहरुमा आएका विचार पढेर आफ्नो धारणा तय गर्ने गलत परिपाटी छ । त्यो ठीक होइन । अखबारमा आएका विषयवस्तुमात्रै पर्याप्त नहुन सक्छन् ।
कलाको पनि आफ्नै सार्वभौम नियम हुन्छ । त्यसबारे अध्ययन/अनुसन्धान गर्नुपर्छ । कविता लेख्नका लागि अनुसन्धान नचाहिएला तर उपन्यास र कथा लेख्न प्रशस्त अध्ययन÷अन्वेषण आवश्यक पर्छ ।
आख्यानमा स्थापित हुँदा पनि तपाईंले कुनै ठूला र राष्ट्रिय पुरस्कार पाउनुभएन । पुरस्कार तपाईंको योग्य नभएको कि तपाईं पुरस्कारको ?
लेखन एउटा क्षेत्र हो भने पुस्कार अर्कै क्षेत्र हो । सलमान रुस्दी, बोर्खेजजस्ता साहित्यका विश्वहस्तीहरूले पनि नोबल पुस्कार पाएनन् । तथापि साहित्यमा उनीहरूको योगदान विश्वमै अविष्मरणीय छ । यसको अर्थ यो होइन म ठूलो भइसकें । म यो मान्दिनँ । पुरस्कार पाइन्छ होला भनेर मैले लेखेको पनि होइन । र, लेख्दिनँ पनि । लेख्ने क्रममा मैले पुरस्कार पाएँ भने अन्यथा पनि ठान्दिनँ । पुरस्कार नपाउँदा मैले निराशा व्यक्त गर्नुपर्ने कुनै कारण देख्दिनँ । पाठकहरूले सदाशयता राख्नु स्वाभाविक कुरा हो । मूल कुरा के हो भने कुनै पनि लेखकले पुरस्कारलाई प्रस्थान बिन्दु बनाएर लेख्नु हुँदैन ।
सर्जकले पाठकलाई दिने सन्देश के हुन्छ ?
सर्जकले पाठकलाई आफ्नो कला र कृतिमार्फत भावना मुखरित गर्ने हो । त्यसमा पाठक सन्तुष्ट भएनन् भने अर्को कृतिबाट पूरण गर्नुपर्छ ।
साहित्य अभिव्यक्तिको माध्यम हो कि परिवर्तनको अस्त्र ?
साहित्य अभिव्यक्तिको माध्यम भए पनि यो परिवर्तनकै एक औजार हो र मेरा रचनामा तिनै कुरा मुखरित भएका हुन्छन् ।
तपाईंको नयाँ उपन्यासबारे केही भनिदिनुस् न ।
मैले भनिसकें– म हरेक विषयवस्तु इतिहासको जमिनमा लेख्छु । मानिसका सम्बन्धको आयामबारे लेख्छु । मैले पहिला लेखेको उपन्यास ‘प्रेतकल्प’ चन्द्र शमशेर पालाको थियो । यो वर्ष निस्किएको ‘बृषभ वध’ पञ्चायती व्यवस्था प्रारम्भ हुँदाको परिवेशमा छ । अहिले लेखिरहेको उपन्यास पनि ०३० को दशकदेखि अहिलेसम्मको राजनीतिक परिवर्तन र आन्दोलनको सेरोफेरोमा छ । त्यसबीचमा मानिसहरूको संसार कसरी बन्यो होला, मानिसहरूको माया–प्रेम, भाग्य, भविष्य कसरी निर्धारण भयो भन्ने कुरा उठाउन खोजेको छु । हामी युद्धको चपेटामा पनि प¥यौं । यिनै विषयवस्तुलाई उजागर गर्न खोजेको छु ।
नाम जुरिसक्यो ?
प्रारम्भिक नाम ‘अकालमृत्यु’ परिकल्पना गरिएको छ । यद्यपि परिमार्जन हुन सक्छ । उपन्यास ०७३ भरि परिमार्जन गर्छु । परिमार्जन नगरिकन कुनै पनि कलाकृति राम्रो हुँदैन ।
कति अनुसन्धान गर्नुभयो यो उपन्यास लेख्न ?
माले आन्दोलनको उत्कर्ष र अवसानमा त म संलग्न नै थिएँ तर माओवादी आन्दोनको केस्रा पल्टाउन निकै गाह्रो भयो । दुई वर्ष त अनुसन्धान नै गरें । उनीहरुका दस्तावेज, लेखरचना, कलाकृति अध्ययन गरेर उपन्यासको प्रारम्भिक मस्यौदा तयार पारेको हुँ ।
राजनीतिमा ओझेल पर्नुभएको हो ?
राजनीतिमा मैले आफैंलाई ओझेल पारेको हुँ । मलाई राजनीतिभन्दा लेखन नै ठीक छ । पछिल्लो समय राजनीति ठीक लयमा पनि छैन । विचारबाट राजनीति निकै पर भागिसकेको छ । मैले निरन्तर आलोचना गरिरहेकै विषय पनि हो यो । हामीसँग मुलुक बनाउने सपना पनि छैन । हामी नितान्त प्राविधिक कुरामा अल्झिरहेका छौं ।