
﻿केही समयअघि एउटा डिजिटल पत्रिकालाई अन्तर्वार्ता दिँदै समीक्षक हरि अधिकारीले ‘लुकेर बसेको ‘कम्युनिस्ट’ कथा संग्रह आफूले समीक्षा गरेपछि रातरात ‘हिट’ भएको र त्यसले लेखक आन्विका गिरीलाई चर्चित बनाएको दाबी गरे । आन्विकाले तत्काल ट्वीट गरिन्, “म चर्चित मान्छे त होइन तर पनि मलाई चर्चित बनाएको दावा ‘वरिष्ठ साहित्यकार’बाट आएछ ! कठै भनेर हाँस्न मन लाग्यो ।” पुस्तकको बारेमा मार्टिन चौतारीमा अधिकारीले बोले पनि समीक्षा कहाँ लेखे भनेर आफूलाई थाहा नभएको गिरीले उल्लेख गरिन् ।
‘प्रश्नहरूको कारखाना’को समीक्षा गर्दा राजकुमार बानियाँले व्यक्तिगत कुरालाई छोएको भन्दै लेखक सरिता तिवारीले मोबाइलमा म्यासेज नै पठाइन्, “मेरो पुस्तकमाथि तपाईंले लेखेको समीक्षा पढें । ठीकै छ बानियाँजी । कसैले सबैलाई खुसी पार्न सक्दैन । खासगरी त्यस्ता मान्छेलाई, जो पहिल्यै पक्षपाती छन्, विचारका कारण । मलाई अचम्म लागेको छैन ।”
नेपालको साहित्यिक बजारमा लेखक, समीक्षकको सम्बन्ध कतिबेला बिग्रन्छ, पत्तै हुँदैन । बोलचालमात्र होइन, पानीबाराबारकै स्थितिसम्म भोगेका छन् समीक्षकले । माथिका घटना केही उदाहरण हुन् । लेखकको अपेक्षा र समीक्षकको विचार नमिल्दा धेरै सम्बन्धहरु धराशायी भएका छन् । लेखकमात्र होइन, पुस्तक प्रकाशकसँग पनि समीक्षकको सम्बन्ध उति गतिलो छैन ।
प्रकाशकको दाबी हुन्छ– लेखकले किताबमाथि पूर्वाग्रह राखिदियो !
समीक्षकको दाबी हुन्छ– कृति झुर भएकैले त्यस्तो समीक्षा लेख्नुपर्यो !
कतिपय समीक्षकले कृतिको गहिरो अध्ययन नगरी व्यक्तिगत सम्बन्धका आधारमा समीक्षा गरिदिँदा पुस्तकका खास कुराहरु बाहिर आउँदैनन् । कतिपयले अतिरञ्जित गर्दिनाले लेखकको व्यक्तिगत जीवनमै असर पर्ने गरेको छ ।
 
लेखक र समीक्षकबीच किन हुन्छ मनमुटाव ?
हरि अधिकारी नेपाली साहित्यिक बजारमा नाम चलेका समीक्षक हुन् । समीक्षा गरेकै कारण उनको सम्बन्ध बिग्रीएका उदाहरण धेरै छन् । रामदयाल राकेशको ‘द मर्डर अफ मधेस’ नामक कृति समीक्षा गर्दा अधिकारीले लेखकसँग पानीबाराबारको अवस्था झेल्नु परिरहेको छ । अधिकारी भन्छन्, “लेखकहरु त मसँग कति रिसाएका छन् कति ! मैले गरेको समीक्षामाथि समीक्षा गरेर मेरो खेदो खन्नेहरु पनि छन् ।”
लेखकहरु समीक्षकसँग रिसाउन थालेपछि समीक्षाको कामै जोखिममा परेको उनी बताउँछन् । डा. पदमप्रसाद देवकोटाले ह्यान्स बेरीको ‘द रेजिङ अफ द सन’को अनुवाद गरेका थिए । उनले गरेको अनुवाद शीर्षकदेखि अन्तिमसम्म झुर रहेको लेखे अधिकारीले । यही समीक्षाका कारण अहिले यी दुईबीच बोलचाल ठप्प छ ।
नेपालमा सबैभन्दा धेरै फटाहा कुरा आत्मकथा लेख्नेहरुले गर्ने भएकाले आफू त्यसमा बढी आक्रामक हुने गरेको अधिकारी बताउँछन् । रमेशनाथ पाण्डेको आत्मकथालाई शतप्रतिशत झुटहरूको पुलिन्दा भनेपछि अधिकारीसँग उनको बोलचाल छैन ।
“लेखकले गलत कुरा लेख्न नहुने भनेर सचेतमात्र गराएको हुँ, मैले कहिल्यै कसैलाई गाली गरेको छैन,” उनी भन्छन्, “भएको कुरा त देखाउनु प¥यो नि ! जथाभावी लेख्ने अनि प्रशंसा खोज्ने ?”
अधिकारीले नियमित पुस्तक समीक्षा गर्न थालेको लगभग १० वर्ष भइसकेको छ । ध्रुवचन्द्र गौतमको ‘बालुवामाथि’बाट उनले समीक्षा यात्रा थालेका हुन् । आफू धेरै पढ्ने पाठक भएकाले आफ्ना अनुभव अरुलाई साट्न समीक्षा लेख्न थालेको उनी बताउँछन् ।
“अरुको पुस्तक समीक्षा परिचयात्मक टिपोटमात्र हुन्थे, त्यसलाई चिर्न मैले गम्भीर ढंगबाट समीक्षा गर्न थालेको हुँ,” उनी भन्छन्, “समीक्षा गर्दा म कहिल्यै पूर्वाग्रही हुन्न । बरु, नयाँ लेखकहरुलाई प्रोत्साहन गर्नुपर्छ । सरिता तिवारी, आन्विका गिरीजस्ता नयाँ पुस्ताका लेखकमा म सम्भावना देख्छु । नयाँ लेखकलाई लेखनतर्फ उत्साहित गराउनु पूर्वाग्रह हो भने मेरो भन्नु केही छैन ।”
राम्रो समीक्षा लेख्ने भएकाले आफ्नो डिमान्ड लेखक, प्रकाशकसामु उच्च रहेको दाबी उनी गर्छन् । केही नराम्रा लेखकले मात्र आफ्नो समीक्षामाथि आलोचना गर्ने, रिसाउने गरेको तर्क उनको छ । अहिले पनि विभिन्न पत्रिकाले समीक्षा गर्न उनलाई बारम्बार बोलाइरहेका छन् । भन्छन्, “पत्रपत्रिकामा अहिले पनि मेरो डिमान्ड उच्च छ ।”
अधिकारीले बजारमा आएका सबै पुस्तकको समीक्षा गर्दैनन् । मनले रोजेको पुस्तकमात्र छनोटमा पर्छन् । चिनेका लेखक/प्रकाशकले घरैमा किताब पठाएर समीक्षा गर्न आग्रह गर्छन् । नराम्रै लेखे पनि किताब धेरै बिक्छ भनेर समीक्षा गर्न लगाउने गरेको उनी बताउँछन् । आफूले पुस्तकको बारेमा राम्रो/नराम्रो जस्तोसुकै लेखे पनि दुई/चार सय पाठक बढ्ने गरेको दाबी उनी गर्छन् ।
अबका दिनमा प्रकाशकले समीक्षकहरुलाई तलबै दिएर समीक्षा गर्न लगाउनुपर्ने उनको भनाइ छ । “समीक्षकहरु प्रकाशकका फोकटका प्रचारकजस्ता भए,” उनी भन्छन्, “प्रकाशकले मासिक तलब दिएर समीक्षक राख्दा के फरक पर्छ ?”
० ० ०
राजकुमार बानियाँले कृष्ण धरावासीको ‘पाण्डुलिपि’ समीक्षा गरेको ३ वर्षजति भइसक्यो तर त्यसको असर आजसम्म भोगिरहेका छन् । बानियाँ दायाँ हिँडे भने धरावासी बायाँतिर लाग्छन् । ‘धारावासीको रुवाबासी’ शीर्षकमा बानियाँले ‘पाण्डुलिपि’को चिरफार गरेका थिए ।
‘एक्लो नायक’ माथि समीक्षा गरिसकेपछि हिजोआज अधिकारी र बानियाँ सामुन्ने नै पर्दैनन् । ‘पहेंलो घाम’ यस्तै अर्को कृति हो, जसको समीक्षा गरेपछि लेखक विष्णु भण्डारी र बानियाँको बोलचालमात्र होइन, भेटघाटै हुन छाड्यो ।
बानियाँ आलोचनात्मक तवरले पुस्तक समीक्षा गर्छन् । लेखकलाई खुसी बनाएर लेख्नुपर्छ भन्ने मान्दैनन् । पुस्तक समीक्षा गरिसकेपछि लेखक/प्रकाशकले धन्यवाद दिएको उनलाई आजसम्म थाहा छैन । तर, पाठकहरुले उनको समीक्षा मन पराउँछन् । केही समयअघि अनुपम जोशीको ‘कालो छाया’ समीक्षा गरेका बानियाँले लेखकबाट यस्तो प्रतिक्रिया पाए, “तपाईंको समीक्षाले त मेरो मनोबल नै गिराइदियो । नयाँ लेख्ने आँट नै गरिनँ ।”
बानियाँले एउटा दैनिक पत्रिकामा ‘साहित्यको कमेडी’ भन्ने लेख लेखे । “त्यो पढेर प्रकाशकले मलाई कुट्छु नै भने,” उनी भन्छन्, “मसँग यस्ता तीता अनुभव धेरै छन् ।”
नेपालमा महिलामाथि उदार भएर लेखिदिने लेखकहरु धेरै छन् । तर, बानियाँलाई समीक्षा लेख्दा महिला/पुरुष भन्ने कुराले फरकै पार्दैन । पछिल्लो समय सरिता तिवारीको ‘प्रश्नहरुको कारखाना’माथि समीक्षा गरिसकेपछि लेखकले फेसबुकमा स्टाटस नै लेखेर असन्तुष्टि पोखिन्, “अप्रेसन त गर्नुभयो तर खुर्र्पाले ।”
बानियाँलाई कुनै लेखकले आफ्नो अर्काे पुस्तकमाथि पनि समीक्षा गरिदिनू भनेर आजसम्म भनेका छैनन् । उनको एउटा समीक्षाले लेखकहरु गल्छन् ।
बानीयाँ, पुस्तकमा लेखेको कुरालाई गहन तरिकाले केलाउँछन् र धेरै समय सोचेर मात्र समीक्षा गर्छन् । व्यक्तिगत सम्बन्ध र खाजापानीलाई ध्यानमा राखेर समीक्षा गर्नेहरु धेरै छन् यहाँ । तर उनी सम्बन्ध बचाउन समीक्षा लेख्दैनन् ।
लेखकहरुसँग धेरै सम्बन्ध बढाउनै चाहँदैनन् उनी । धेरैसँग सम्बन्ध भएपछि समीक्षामा ‘हेलो इफेक्ट’ले काम गर्ने तर तर्कले काम नगर्ने हुन्छ– उनको बुझाइमा । उनलाई मन पर्ने लेखक नै छैनन् नेपालमा । आफूलाई चौबीस क्यारेट (फुल टाइमर) भन्ने लेखकहरूले नै सबैभन्दा झुर लेख्ने गरेको आरोप उनी लगाउँछन् ।
“हिजोआजका लेखकमा सिर्जनशीलता भन्ने कुरै छैन,” उनी भन्छन्, “काठमाडौंलाई कंक्रिटको जगंल हो भन्न पनि नागार्जुन पुगेर तलतिर चियाउनु पर्नेहरू केको लेखक ? हिजोआज पैसा भएपछि जोसुकै लेखक बन्छ ।”
बानियाँलाई सम्झना भएअनुसार उनले एक–दुइटा मात्र पुस्तकलाई राम्रो भनेर प्रशंसा गरेका छन् । यसमा कुमार नगकोटीको ‘मोक्षान्तः काठमाडौं फिभर’ र भुवनकमार भण्डारीको ‘अतीतको पोको’ हुन् ।
राम्रो लेख्न पाइयोस् भन्ने चाहना चाहिँ छ बानियाँको । गाली गर्दैमा ठूलो भइन्छ भन्ने भ्रम उनी पाल्दैनन् । “तर के गर्नु ! यहाँ राम्रा लेखकहरुको हाहाकार छ,” भन्छन्, “राम्रो नलेखेसम्म गाली गर्नु परिहाल्यो । गाली गरेपछि लेखकसँगको सम्बन्ध राम्रोसँग स्थापना नहुँदै अन्त्य हुन्छ ।
० ० ०
पुस्तक समीक्षाकै कारण सम्बन्ध बिग्रिएको उदाहरण सिपी अर्याललाई थाहा छैन । बरु, केही लेखक (जसले समीक्षामा गरिएका कमेन्टलाई सकारात्मक रूपमा लिन सक्छन्)हरूसँग सम्बन्ध गाढा भएका छन् । आफूले पुस्तकको सही कुरा उजागर गर्ने हुनाले लेखकहरु रिसाउनुपर्ने करण नभएको उनी बताउँछन् ।
समीक्षा लेख्न थालेको १० वर्षजति पुगिसक्दा अर्यालले लगभग तीन सयजति पुस्तक केलाइसकेका छन् । एमए पढ्दै गर्दा आफ्नो लेखन क्षमता बढाउन केही न केही लेखिरहन्थे उनी । पछि–पछि ब्लगतिर समीक्षा लेख्न थाले । साथीहरुले यस्तो जोखिमपूर्ण काम नलिन सल्लाह पनि दिए । जोखिम किन भने समीक्षा लेख्दा सबैलाई खुसी पार्न सकिँदैन । मान्छेले त्यही कारण समीक्षकसँग जीवनभरको दुश्मनी साधिदिन्छन् । तर, उनलाई यही जोखिममा रमाउन मन लाग्यो । भन्छन्, “जोखिम भन्दा पनि आफू आफ्नो लेखनीमा इमानदार छु भन्ने लाग्दा हरेक आरोपसँग डटेर भिड्न सजिलो हुन्छ । बेलाबेलामा साथीहरुले फोन गरेर के गर्दैछस् भन्दा म भन्थें– रिस्की गेम खेल्दै छु ।”
केही दिनअघि उनले एउटा ट्वीट लेखेका छन्, “इमान्दार भएर काम गर्दा साथी रिसाउँछ भने साथी छोड्नू, काम नछोड्नू ।”
बजारमा उनलाई गाली गर्नेहरुको कमी भने छैन । आक्रामक शैलीमा लेख्ने हुँदा ‘सिपीबाट जोगिनुपर्छ’ भन्नेहरू धेरै छन् । भर्खरै ‘काँचुली’ नामक उपन्यास लिएर आएका रोशन दाहालले सिपीकै कटु समीक्षालाई इंगित गर्दै फेसबुकमा तीतो पोखेका थिए । सिपीले त्यो स्टाटसको स्क्रिनसट ट्विटर र फेसबुकमा सेयर गरे पनि । यसलाई उनले आफ्नो लेखनीको उपहार ठान्छन् । आफूले पुस्तकको सही चिरफार गरेको उनी बताउँछन् ।
समीक्षा लेख्न बस्दा लेखकको ‘इमेज’ टाढै राख्छन् उनी । पूर्वाग्रही भइने डरले ‘लेखक अड्डाहरु’तिर झुल्किँदैनन् पनि । अड्डामा एक–अर्का लेखक÷समीक्षकको कुरा काट्ने र उडाउने काम हुन्छ भन्ने सुनेकाले पनि त्यस्तो माहोलमा गइहाल्न उनलाई पटक्कै रुचि लाग्दैन । पुस्तकको बारेमा हुँदोनहुँदो अतिरञ्जित व्याख्या गर्दैनन् उनी । आफूलाई जस्तो लाग्यो, त्यही लेख्छन् । त्यसैले समीक्षा लेखनबाट बिलकुल सन्तुष्ट देखिन्छन् उनी ।
० ० ०
गुरुङ सुशान्त पुस्तक समीक्षा गर्दा आलोचना र प्रशंसा दुबै गर्छन् । कुनै पनि पुस्तकमा सबै राम्रो र सबै नराम्रो भन्ने हुँदैन । आफू मध्यमार्गी भएका कारण धेरै आलोचना नआउने उनी बताउँछन् । होमराज आचार्यको ‘टुल्कु’ समीक्षा गर्दा लेखकबाट केही असमझदारी आएको थियो । रिसाउने, पानी बाराबारको स्थिति अहिलेसम्म भोग्नु परेको छैन ।
“म कसैको खोइरो खन्न, लेखकको व्यक्तित्वलाई ढाल्न वा कुनै लेखकको जरो काट्न बञ्चरो बोकेर हिँडेको छैन,” उनी भन्छन्, “तर यसको अर्थ किताबमा देखिएका भ्वाङ टालेर रंग पोत्दै हिँड्ने पेन्टिङको ब्रान्ड एम्बास्डर पनि होइन ।”
समीक्षामा सुशान्तले लेखकलाई प्रहार गर्छन् तर घाइते बनाउँदैनन् । चित्त नबुझेको कुरो छ भने भन्न डराउँदैनन् पनि । नयाँ लेखकहरुमा भएको ऊर्जालाई निस्तेज पार्ने तवरले लेख्नुपर्छ भन्ने उनलाई लाग्दैन ।
समीक्षा गर्दा पुस्तक सित्तैमा आउने आशाले समीक्षा गर्नतिर लागेका हुन् सुशान्त । केही पुस्तक सित्तैमा पनि पाए । अचेलचाहिँ आफैं किन्ने गरेका छन् । सेलिब्रिटी बन्ने आशामा हतार–हतार पुस्तक किनेर समीक्षा गरिहालूँ जस्तो लाग्दैन उनलाई । सत्य/असत्य छुट्ट्याएर, बीचमा बसेर लेख्ने हुनाले पनि होला– आजसम्म उनलाई ‘तेरो समीक्षा झुर छ’ भनेर कसैले भनेको छैन ।
लेखकहरुसँग उनको केही वैचारिक आग्रह छ– सस्तो साहित्य नलेख्नूस् । “लेखक, कवि, उपन्यासकारले पूर्वाग्रह राख्न हुने, समीक्षकले आग्रह राख्न किन नहुने ?” उनी प्रश्न गर्छन् ।
पछिल्लो समय लेखकहरु ‘पपुलर’ बन्ने होडबाजीमा रहेको उनलाई चित्त बुझ्दैन । यौन, चटपटे भाषातिर लाग्यो भने साहित्य मर्दै जानुका साथै गम्भीर पाठक घट्ने भएका कारण सबैले गुणस्तरमा ध्यान दिनुपर्ने उनको सुझाव छ ।
पुस्तकले नछोएसम्म सुशान्त समीक्षा गर्नतिर लाग्दैनन् । मिडियामा छाइरहने लेखकहरुका प्रायः पुस्तक उनले किनेर पढ्छन् । यसबाहेक साथीहरुले दिएको सल्लाहअनुसार पनि पुस्तक किनिरहन्छन् । लेखकहरु जहिल्यै पनि बागी हुनु पर्ने उनको तर्क छ ।
तस्बिरमा क्रमशः हरि अधिकारी, गुरुङ सुशान्त, सिपी अर्याल र राजकुमार बानियाँ ।