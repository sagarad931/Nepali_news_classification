
﻿काठमाडौं । विश्वकै चर्चित पप गायिकाको सूचीमा सँधै अग्रस्थानमा आउने नाम हो–केटी पेरी । उनको पुरा नाम हो क्याथ्रिन एलिजावेथ हड्सन । सन् १९८४ अक्टोबर २५ अमेरीकाको क्यालिफोर्नियामा जन्मिएकी उनी सन् २००१ देखि सांगीतिक उद्योगमा सक्रिय छिन् । पप र रक गीत गाउन माहिर उनका सयौं गीत लोकप्रिय छन् ।
पछिल्लो दुई वर्ष यता छोटो समयमा युट्युवमा सर्वाधिक खोजिने गीतमा उनका गीत पनि पर्छन् । ‘डार्क हर्स’ छोटो समयमा सबैभन्दा धेरै युट्युवमा सर्च गरिएका गीत मध्ये एक हो । एक अर्ब ३८ करोड पटक सर्च गरिएको उक्त गीत पछिल्लो समय उनले गाएका लोकप्रिय गीत मध्येको एक हो ।
आफ्ना गीतमा सँधै आफैं मोडलको रुपमा देखिने पेरीका म्युजिक भिडियो भने अरुकाभन्दा निकै फरक हुन्छन् । प्रायः जादु र चमत्कार देखाइनु उनको भिडियोको विशेषता हो । छायांकनका लागि भब्य रहरलाग्दो सेट तयार पार्नु र पहिरनका लागि राजर्सी बस्त्र धारण गर्नु उनको अर्को मौलिक विशेषता हो । यसको सुन्दर उदाहरण ‘डार्क हर्ष’ हेरे पुग्छ ।

गायकीसँगै पेरी गीतकार र संगीतकार पनि हुन् । उनी कुशल गीतार बाधक पनि हुन् । उनको लोकप्रियता गायनमा जति छ त्यती नै सामाजिक सञ्जाल ट्विटरमा पनि छ । उनी विश्वकै सबैभन्दा धेरै फलोअर्स भएकी व्यक्ति हुन् । उनले ट्विटरमा कलाकारलाई मात्रै होइन राजनीतिज्ञलाई पनि पछि पारेकी छन् । बाराक ओबामा पनि पेरीभन्दा पछि छन् ।
पेरी गीत गाएर सबैभन्दा धेरै कमाउने गायक गायिका सूचीमा पनि अग्रस्थानमा छिन् । पेरी सन् २०१५ को सर्वाधिक कमाउने गायिका हुन् । फोब्र्स पत्रिकाले सार्वजनिक गरेको सर्वाधिक कमाउने गायिकाहरुमा अन्यलाई पछि पार्दै उनी शीर्ष स्थानमा परेकी थिइन् ।
उनले सन् २०१५ मा साढे १३ करोड अमेरिकी डलर कमाएकी थिइन् । स् सन् २०१३ मा सार्वजनिक गरेको उनको एल्बम ‘प्रिसम’को विक्रीले उनलाई यो मोटो रकम कमाउन सहयोग गरेको थियो । उक्त एल्बम लोकप्रिय भएपछि चौतर्फी स्टेज प्रोगामको माग बढेपछी उनले विश्वभर १ सय २६ शहरमा ‘शो’ गरिन् । प्रत्येक सहरबाट उनले २० लाख डलरभन्दा बढी कमाएकी थिइन् । उनको सरदर वार्षिक कमाई ४ अर्ब नेपाली रुपैयाँ रहेको छ ।
केही न केही नयाँ गरेर सँधै चर्चाको शिखरमा रहिरहने पेरी कहिले मलाई बिरालो मनपर्छ उपहार बिरालो पठाउनु भनेर चर्चामा आउँछिन् भने कहिले विवादास्पद अभिव्यक्ति दिएर चर्चा कमाउँछिन् । विभिन्न स्क्यान्डल गरिरहने पेरीले उनले एक अन्तर्वार्तामा दैनिक ६ पटक ब्रस गर्ने गरेको र आफू बाहिर जाँदा झोलामा २० वटाभन्दा धेरै ‘टुथ ब्रस’ बोक्ने बताएकी थिइन् ।
सुन्दर रुपकी धनी उनी अंग प्रदर्शनमा भने त्यती धेरै लालायित देखिन्न् । आफ्ना गीतको म्युजिक भिडियो र ‘स्टेज शो’ मा कमै मात्र ‘टु–पिस’मा देखिन्छिन् । निकी मिनाजहरु जस्तो ‘टु–पिस’मा नदेखिने पेरी शारीरिक अंगभन्दा पनि गीतमा जोड दिनुपर्ने बताउँछिन् ।
पेरी सन् २०१३ को सबैभन्दा कामुक महिला पनि हुन् । ‘मेन्सहेल्थ’ नामक वेबसाइटले उनलाई यो उपाधि दिएको हो ।