
﻿शुक्रबार माघ २९ देखि प्रदर्शनमा आउन लागेका दुई फिल्म ‘प्रेमगीत’ र ‘क्लासिक’ को प्रतिष्पर्धा राजधानीका मल्टिप्लेक्सको इनिसियल शोजमा समेत देखिएको छ । प्रतिष्पर्धामा थोरैले ‘प्रेमगीत’ माथि देखिएको छ ।


व्यापारको अह्म हिस्सा ओगट्ने राजधानीका तीन हल रहेको क्युएफएक्स सिनेमामा ‘प्रेमगीत’ ले ६ शो पाएको छ भने ‘क्लासिक’ ले ३ शो मात्रै पाएको छ । त्यसैगरी सिटी सेन्टरमा रहेको बीग मुभिज र चुच्चेपाटीको एफक्युबमा भने दुवै फिल्मले समान ३–३ शो पाएका छन् । दरबारमार्गको क्युज सिनेमामा भने ‘प्रेमगीत’ ले १ शो मात्रै पाएको छ भने ‘क्लासिक’ ले २ शो । सिटीसी मलमा अवस्थित सिने डी सेफमा पनि ‘प्रेमगीत’ (२ शो) ‘क्लासिक’ (१ शो) माथि देखिएको छ ।


सुदर्शन थापा निर्देशित फिल्म ‘प्रेमगीत’ ले बुधबार राजधानीको जयनेपालमा भव्य प्रिमियर गरेको थियो । यसको असर केही हदसम्म मल्टिप्लेक्सको शोजमा देखिएको छ । जबकी दिनेश राउत निर्देशित फिल्म ‘क्लासिक’ मा आर्यन सिग्देल र नम्रता श्रेष्ठको स्टारकास्ट छ ।
स्टारडमकै आधारमा पनि प्रदीप खड्का र पूजा शर्मा स्टारर ‘प्रेमगीत’ भन्दा ‘क्लासिक’ माथि हुनुपर्ने थियो । तर मल्टिप्लेक्सले बुकिंगका आधारमा शोज निर्धारण गर्ने भएकोले पनि ‘प्रेमगीत’ को इनिशियल डिमान्ड माथि देखिएको हो । फिल्मको गीतले रिलिज अघि लिएको हाइपले प्रदर्शनमा सकारात्मक असर देखाएको छ ।
तर ‘प्रेमगीत’ र ‘क्लासिक’ दुवैलाई तेस्रो सातामा चल्दै गरेको दिपेन्द्र के खनाल निर्देशित ‘पशुपति प्रसाद’ ठूलो थ्रेट हुने देखिएको छ । राजधानीका सात मल्टिप्लेक्सका शोजमा ‘प्रेमगीत’ ले १५ र ‘क्लासिक’ ले १२ शोज पाउ“दा ‘पशुपति प्रसाद’ ५ शोजमा अझै कायम छ ।
शुक्रबारदेखि नै रिलिज हुने प्रदीप भारद्वाजको फिल्म ‘चलेछ बतास सुस्तरी’ भने क्युज सिनेमामा मात्र १ शोमा सीमित देखिएको छ ।
‘प्रेमगीत’ र ‘क्लासिक’ लाई ‘पशुपति प्रसाद’ भन्दा पनि ठूलो थ्रेट बलिउड फिल्म ‘फितूर’ र हलिउडको ‘डेडपुल’ बनेको छ । ‘डेडपुल’ ले सात मल्टिप्लेक्समा १८ शो पाएको छ भने ‘फितूर’ ले ३१ शो हडपेको छ । इनिसियल ओपनिंगमा ‘प्रेमगीत’ ले बाजी मारेपनि रिलिजपछि दर्शकको प्रतिक्रियाका आधारमा शोजमा शनिबारदेखि तलमाथि हुनेछ ।