
﻿काठमाडौं । गायक कमल खत्रीले नयाँ वर्षको उपाहारस्वरुप स्रोतालाई नयाँ गीत दिने भएका छन् । नयाँ वर्ष २०७३ को सुरूमै उनका स्रोता तथा दर्शकले खत्रीका नयाँ गीत सुन्न पाउने छन् ।
गायक खत्री गीत रेकर्डिङको काम सकेर अहिले म्यूजीक भिडीयो छायांकनमा ब्यस्त छन् । “भाइसँग गाएको छु, महसुश…..बोलको गीत,” खत्रीले बाह्रखरीसँग भने,“यसको छायांकन भइरहेको छ । छायांकन अन्तिमचरणमा पुगेकाले यो गीत बजारमा चाँडै आउँदैछ ।”
“आत्मामा…..” बोलको गीतबाट नेपाली सांगीतिक क्षेत्रमा स्थापित खत्रीले अहिले आफ्नै सिंगल प्रोजेक्टमा पनि काम गरिरहेको बताए । उनका “जलेँ म जलेँ…. ”लगायत मुम्वईमा एरेन्ज भएका दुई ओटा गीत पनि बजारमा लयाउने तयारीमा छन् ।
“मुम्वईमा एरेन्ज भएका दुईओटा गीतको सुटिङपनि अन्तिम चरणमा पुगेको छ । भिडियोले गर्दा काम अड्किएको हो । भिडियो तयार हुनबित्तिकै गीत बजारमा आउँछ ,”उनले भने, “गीत निकै राम्रो बनेको छ ।”
विदेशमा रहेका स्रोता र दर्शकमा पुग्नकालागि म्यूजीक भिडीयो अनिवार्य भएको गायक खत्रीको भनाई छ । “अडियो मात्र भयो भने त्यो विदेशमा रहेको स्रोता, दर्शक र फ्यानमा पुर्याउन गाह्रो हुन्छ त्यही भएर भिडीयो अनिवार्यजस्तै छ । गीतसँगै भिडियो पनि बनाउनु पर्ने वाध्यताका कारण गीत केही महङ्गो भएको छ ।” गायक खत्रीले भने ।
गायक खत्रीका “पीडा”, “आत्मामा” र आत्मामा–२” नामक तीनओटा गीति एल्वम सार्वजनिक भइसकेका छन् । आफ्नै शब्द र कम्पोजमा गीत गाउन रुचाउने खत्री यो पटकपनि आफ्नै कम्पोज र शब्द रहेको गीत लिएर आउन लागेका हुन् ।
 
