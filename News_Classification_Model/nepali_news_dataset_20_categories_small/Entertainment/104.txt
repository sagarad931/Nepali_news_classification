
﻿छोरा बरालिएको खबर इलामसम्म पुगिसकेको थियो। बुवा हान्निँदै काठमाडौं आए। कोठामा राखेर सम्झाउँदै भने, ‘तँलाई के–के खानुछ खा, म बोराका बोरा किनेर ल्याइदिन्छु, तर कोठाभित्रै बसेर खानुपर्छ, कहीँ निस्कन पाउन्नस्।’ बुवाका यी शब्दले तिरजस्तै उनको मुटु घोच्यो। ‘उहाँले रिसाएर गाली गर्दै भन्नुभएको भए म वास्ता गर्दैनथेँ होला, तर उहाँलाई मलाई माया गरेर जसरी भन्नुभयो, म त तिरीमिरी भइहालेँ,’ उनले भने, ‘मैले उहाँहरूलाई कति दुःख दिइरहेको रहेछु भन्ने बुझाइले मलाई आफैं देखी लाज लागेर आयो।’