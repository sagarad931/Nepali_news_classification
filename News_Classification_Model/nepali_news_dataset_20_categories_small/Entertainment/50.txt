
﻿रोमान्टिक लभस्टोरीमा बनेको फिल्म ‘प्रेमगीत’ ले बुधबार साँझ राजधानीको जय नेपाल हलमा भव्य प्रिमियर गरेको छ ।
हेभिवेट सेलिब्रिटी, चम्किलो सजावट र सफल व्यवस्थापनका कारण रेड कार्पेट भव्य देखिएको थियो । सुदर्शन थापा निर्देशित फिल्म हेर्न बलिउडका कलाकार दीपराज राणादेखि स्वदेशी फिल्म सेलिब्रिटीको बाक्लो उपस्थिती थियो ।

प्रणय दिवस अगावै दर्शकलाई प्रेम बाँड्न शुक्रबारदेखि प्रदर्शन हुन लागेको ‘प्रेमगीत’ ले दुई जोडीको यात्रा दौरान चिनाजान र त्यसपछि झाँगिएको प्रेमलाई सुन्दर क्यानभासमा देखाउन खोजेको छ । प्रिमियरमा उपस्थितबाट ‘प्रेमगीत’ ले शतप्रतिशत सुखद प्रतिक्रिया बटुलेको छ ।
प्रेमगीतको रेड कार्पेट प्रिमियरमा उपस्थित सेलिब्रिटीका फेसन स्टेटमेन्ट भिडियोमा यस्तो छ :



पहिले करिअर बनाएर मात्रै बिहे गर्न चाहने पोखराको युवक प्रेम र अझै खाने खेल्ने उमेरकी ठान्ने र हजुरआमा र बुबालाई छोडेर पराई घर जान नचाहने काठमाडौंकी युवती गीतलाई एउटै समस्या छ, बिहेको । दुवैको घरमा बिहे छिटो गर्न करकर भएपछि समस्याबाट भाग्दै जोमसोम पुग्ने क्रममा भेट हुनेछ । जसमा पूजा शर्मा र प्रदीप खड्काले अभिनय गरेका छन् ।


फिल्म हेरेपछि फिल्मका प्रेम र गीतको जोडीलाई रुचाइए भने यसको सिनेमाटोग्राफी र अभिनयले पनि तारिफ पायो । फिल्मलाई राजेश श्रेष्ठले खिचेका हुन् भने संगीत अर्जुन पोखरेलले दिएका हुन् । रिलिज अगावै फिल्मको गीत संगीतले भने हाइप पाईसकेको छ । आशुसेन फिल्मस्को ब्यानरमा सन्तोष सेनले निर्माण गरेको ‘प्रेमगीत’ को राजधानीका मल्टिप्लेक्समा इनिसियल शोज अब्बल देखिएको छ ।

‘प्रेमगीत’ सँगै आर्यन सिग्देल र नम्रता श्रेष्ठ अभिनित ‘क्लासिक’ र प्रमोद भारद्वाज र सुष्मा कार्की अभिनित फिल्म ‘चलेछ बतास सुस्तरी’ पनि भिड्दैछन् ।













