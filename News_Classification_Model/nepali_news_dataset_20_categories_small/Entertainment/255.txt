
﻿

ललितपुर । प्राध्यापक शिवगोपाल रिसालद्वारा लिखित “शिव–सन्देश” नामक पुस्तकको शुक्रबार यहाँ एक समारोहबीच लोकार्पण गरियो ।
लामो समयको निरन्तर अध्ययन, अनुसन्धान, लेखन, प्रतिपादन गरेकाे आध्यात्मिक पुस्तकको लोकार्पण एक हजार आठ स्वामी ज्ञानानन्द सरस्वतीबाट भएको हो । पुस्तक लोकार्पणअघि जावलाखेलस्थित स्वाध्येय परिवार केन्द्रको हलमा रहेको सीताराम मन्दिरमा पहिलोपटक समर्पण गरिएको थियो ।
सो अवसरमा स्वामी सरस्वतीले आध्यात्मिक चिन्ता नभएमा जीवनमा ठूलाठूला सङ्कट आउनसक्ने बताउँदै उनले आध्यात्मिक जीवनमात्र सार्थक हुनसक्ने बताए ।
यस ग्रन्थमा वेद, उपनिषद्, विभिन्न पुराण, रामगीता, अष्टावचक्र गीता, शिवगीता, श्रीमद्भगवत गीताजस्ता जीवनोपयोगी वस्तु रहेका छन् । पुस्तकमा दुई हजार १२१ भन्दा बढी निसृत उपदेश सम्मिलित सूत्रको माला भएको बताइएको छ ।
छोटो वाक्य, रसिला शब्द, मीठा श्लोकले भरिएको यस सङ्गालोले जीवन दर्शनका अनुयायी, आध्यात्मिक शान्ति चाहने मुमूक्षुलगायत सबै पाठक लाभान्वित हुने विश्वास गरिएको छ । पुस्तकले अध्यात्म साधक, शिक्षक–विद्यार्थी, प्राध्यापक, पाठक सबैले शास्वत शान्ति प्राप्त गर्ने विद्वानको विश्वास रहेको छ । रासस
