
﻿लोक, आधुनिक र पाश्र्व गायनका किंग मानिने गायक राजेशपायल राईले प्रेम दिवसको अवसर पारेर साइप्रसबासीलाई गीतमा झुमाएका छन् ।

राजेशपायल पछिल्ला वर्षमा स्वदेश भन्दा विदेशका सांगीतिक कार्यक्रममा बढि सक्रिय देखिन्छन् । हालसम्म अविवाहित राजेशपायललाई खासगरी युवती तथा महिलाले हुरुक्कै गर्ने गर्छन् । राजेशपायलले साइप्रसमा पनि त्यही दोहोरिएको सेतोपर्दासँगको कुराकानीमा बताए । ‘म अझै पनि सिंगल नै छु भनेपछि हजारौं महिला फ्यानले कार्यक्रममा साथ दिनुभयो । जसले गर्दा वातावरण पुरै गर्माएको थियो’ गायक राईले भने ।

साइप्रसकै ब्रिटिश गोर्खा परिवारको आयोजनामा गरिएको उक्त सांगीतिक कार्यक्रममा गायक राईसँगै गायिका मौसमी गुरुङको पनि सांगीतिक उपस्थिती रह्यो । कार्यक्रममा राईले रिलिजका क्रममा रहेका बहुप्रतिक्षित फिल्म ‘फूलैफूलको मौसम तिमीलाई’, ‘नाई नभन्नु ल ४’, ‘रामप्यारी’ का आफ्ना गीतसँगै एल्बमका गरी झन्डै डेढ दर्जन गीत गाएर माहौल तताएका थिए । साइप्रसपछि गायक राई अर्को कन्सर्टका लागि बेलायत जाँदैछन् ।