
﻿काठमाडौं । गायक तथा नायक बाबु बोगटीले नयाँ गीति एल्बम सार्वजनिक गरेका छन् । उनले ‘रेस्पेक्ट’ नामक गीति एल्बम सार्बजनिक गरेका हुन् ।
९ वटा गीत रहेका एल्बममा सुमन खड्का, बासुदेब मुनाल, टंक विकल्प, लोकेश वोगटी, खेम रिजाल, राजेश घतानी, नवीन सुवेदी र स्वयम बाबु बोगटीको शब्द रहेको छ । संगीत गायक स्वयम वोगटीले नै गरेका छन् ।
उनले ‘साली ओ साली’ र ‘धेरैपछि’ बोलका दुई वटा गीतका म्युजिक भिडियो पनि सार्वजनिक गरिसकेका छन् । उनले एल्बममा सबै खालका गीत समावेश गरेको बताए ।
“रोमान्टिक, ड्रिम सिक्वेन्स, लोक, मोर्डन लोक, कन्ट्रि विट, स्लो रक गीत छन्”, गायक बोगटीले भने,“लोकसंस्कृति झल्काउने बाजाहरु मुर्चुङगा, झ्याली, मादल, सारङ्गी, मुर्चङ्गा, च्याबु्रङजस्ता बाजाहरु मैले गीतमा प्रयोग गरेको छु ।”
“हाम्रो आफ्नो पहिचान भनेको हाम्रो संस्कृति हो, संस्कृति रहे मात्रै हामी रहन्छौं, त्यसैले मैले पहिचानको पनि ख्याल गरेको छु । हाम्रो पहिचानका लागि पनि हाम्रा यस्ता बाध्य यन्त्रहरु बजिरहनु पर्छ” उनले अगाडि थपे, “एउटा गीत लेखेको छु, बज्दैन मुर्चुङ्गा छैन विनायो, सारङ्गीको तार आज कसले छिनायो ।”
उनले आफ्नो प्याटनका गीत र शैली ‘सान्नानी’, ‘हे तुल्सी’, ‘जमुना’ जस्ता गीत ‘रेस्पेक्ट’ एल्बममा पनि समावेश गरेको भन्दै भने,“मैले ठेट नेपाली शब्द समावेश गरेर ‘साली ओ साली’ बोलको गीत पनि नयाँ एल्बममा समावेश गरेको छु, आशा छ मन पराईदिनु हुन्छ ।”