
﻿विजय देवकोटाकाठमाडौं, १८ साउन ।  चालू आर्थिक वर्षको बजेट साविकका वर्षभन्दा साढे एक महिनाअघि नै सार्वजनिक भयो । कारण थियो, चाँडै बजेट ल्याई समयमै कार्यान्वयन गरेर तोकिएका लक्ष्य हासिल गर्नु । तर, अघिल्ला आर्थिक वर्षमा झैं यो वर्ष पनि अधिकांश मन्त्रालय/आयोग/सचिवालय र निकायले म्याद नाघिसक्दा समेत आयोजना/कार्यक्रम स्वीकृत गराएका छैनन् ।
आर्थिक वर्ष सुरु भएसँगै अर्थ मन्त्रालयबाट विषयगत मन्त्रालय र निकायहरूले चालू खर्च गर्न पाउने अख्तियारी स्वतः प्राप्त गरेका छन् । तर, केन्द्रीयस्तरका आयोजना/कार्यक्रमको स्वीकृत गराउनुपर्ने प्रावधान छ ।
आर्थिक कार्यविधि नियमावली–२०६४ मा सम्बन्धित निकायले अख्तियारी पाएको १५ दिनभित्र आयोजना/कार्यक्रम स्वीकृत गराइसक्नुपर्ने उल्लेख छ । आर्थिक वर्षको बजेट सार्वजनिक भएकै दिनमा यी निकायले आयोजनाको अख्तियारी पाउँछन् । चालू आर्थिक वर्षको बजेट जेठ १५ गते नै सार्वजनिक भएको थियो ।
नियमअनुसार स्वीकृत वार्षिक कार्यक्रम र खर्च गर्ने अख्तियारी सम्बन्धित मन्त्रालयले आर्थिक वर्ष सुरु भएको १५ दिनभित्र आफू मातहतका कार्यालयमा पठाउनुपर्छ । आर्थिक कार्यविधि नियमावली, २०६४ जिल्लास्तरीय आयोजना राष्ट्रिय योजना आयोगको नीतिभित्र रही सम्बन्धित मन्त्रालयका सचिवले र केन्द्रीयस्तरीय आयोजना राष्ट्रिय योजना आयोगले स्वीकृत गर्नुपर्नेछ ।
तर, कुल विकास बजेटको झन्डै ८४.९ प्रतिशत हिस्सा ओगटेका पहिलो प्राथमिकताका ३ सय ५३ वटा आयोजना अझै स्वीकृत भएका छैनन् । जिल्लास्तरीय आयोजना राष्ट्रिय योजना आयोगको नीतिभित्र रही सम्बन्धित मन्त्रालयका सचिवले र केन्द्रीयस्तरीय आयोजना राष्ट्रिय योजना आयोगले स्वीकृत गर्नुपर्ने छ ।
“सम्बन्धित तालुक कार्यालयले आफूअन्तर्गत रहेका विभाग वा कार्यालयलाई अर्थ मन्त्रालयबाट बजेट तर्जुमासम्बन्धी परिपत्र (अख्तियारी) प्राप्त भएको सात दिनभित्र बजेट तयार गर्न निर्देशन पठाउनुपर्ने व्यवस्था छ, यो काम साउनको ७ गतेभित्रै सम्पन्न हुनुपथ्र्यो,” आयोगका पूर्वाधार विकास महाशाखा प्रमुख एवं सहसचिव गोपीनाथ मैनालीले भने “आज (सोमबार) समेत गरी कार्यक्रम स्वीकृतिका लागि दुईपटक पत्राचार भएको छ, तर विकास बजेट बढी विनियोजन भएका अधिकांश मन्त्रालयले नै कार्यक्रम स्वीकृत गराएका छैनन् ।”
अर्थले दिने अख्तियारीबाट चालु खर्च गर्न सकिने, तर पुँजीगत खर्चका लागि आयोगको स्वीकृति लिनुपर्ने मैनालीले जानकारी दिए । हालसम्म स्वीकृतिका लागि आयोगमा पठाइएका आयोजना/कार्यक्रममध्ये अधिकांश साधारण प्रकृतिका छन् ।
आयोगका अनुसार हालसम्म आयोग स्वंय, अख्तियार दुरुपयोग अनुसन्धान आयोग, राष्ट्रपतिको कार्यालय, सामान्य प्रशासन, उद्योग, प्रधानमन्त्री कार्यालय र शान्ति तथा पुनर्निर्माण मन्त्रालयले मात्रै आयोगबाट कार्यक्रम कार्यान्वयनका लागि स्वीकृति लिएका छन् ।
आपूर्ति, खानेपानी, भौतिक, शिक्षा, स्वास्थ्य, सिँचाइ, स्थानीय, ऊर्जाजस्ता महत्वपूर्ण मन्त्रालयले अझैसम्म वार्षिक कार्यक्रम स्वीकृत गराएका छैनन् । गत आर्थिक वर्षमा पनि सरकारी निकायका अधिकारीहरू कार्यक्रम स्वीकृतिका लागि असोज महिनासम्म आयोग धाएका थिए ।
आयोजना कार्यान्वयन गर्ने निकायको कार्यसंस्कृति र क्षमता अभावमा बर्सेनि कार्यक्रम स्वीकृतिमा ढिलाइ हुने गरेको छ । कार्यक्रम स्वीकृतिका क्रममा ५ वटा क्षेत्रलाई प्राथमिकता दिइन्छ ।
यसमा मन्त्रालयले पेस गर्ने कार्यक्रममा सचिवस्तरीय स्वीकृति, आयोजनाको नतिजा सूचक, खरिद योजना (एक्सन प्लान), अनुगमन योजना र चौमासिक विभाजन पर्छन् । यी सबै विषय खुलाएर आएका योजनाको सम्बन्धित महाशाखाले स्वीकृति दिन्छन् ।
मन्त्रालय, विभाग र कार्यक्रम कार्यान्वयन गर्ने अन्य निकायले कार्यक्रम स्वीकृतिका ढिलाइ गर्दा बहुवर्षीय आयोजनालाई खास असर नपरे पनि नयाँ ठेक्कापट्टा गर्नुपर्ने आयोजनामा व्यापक असर पर्छ ।
गत आर्थिक वर्षमा पनि आयोजना कार्यान्वयनमा सुस्तता आउँदा २ खर्ब ८८ अर्ब रुपैयाँबराबरको पुँजीगत खर्चमध्ये जम्माजम्मी १ खर्ब ७५ अर्ब अर्थात् कुल पुँजीगत विनियोजनको ५६.३० प्रतिशत बजेटमात्रै खर्च भएको थियो । चालू आर्थिक वर्षका लागि १० खर्ब ४८ अर्ब रुपैयाँको बजेट ल्याइएकोमा पुँजीगततर्फ ३ खर्ब ११ अर्ब रुपैयाँ विनियोजन गरिएको छ ।
  बजेट कार्यान्वयनमा पुरानै समस्या, कार्यक्रम स्वीकृतमा ढिलाइ        