
﻿अनु आचार्य/नयाँ पत्रिकारसुवा, २ साउन
पासाङल्हामु राजमार्गअन्तर्गत रहेका विभिन्न भागका सडक जीर्ण बन्दै गइरहेको भन्दै स्थानीय प्रशासनले सवारीसाधनमा बढी भार राखी सञ्चालन गर्न रोक लगाएको छ ।
राजमार्गको रसुवा सडकखण्डअन्तर्गत रहेको ग्राङ–मूलखर्क, खोपाङभिर सानु भार्खुलगायत क्षेत्रमा पहिरोको जोखिम बढ्दै गएको भन्दै १० टनभन्दा बढी सामान बोेकेका सवारीसाधन वर्षायामभर नचलाउन प्रशासनले रोक लगाएको हो ।
जोखिम हटाउन निर्णय
रसुवाका प्रमुख जिल्ला अधिकारी (प्रजिअ) कृष्णप्रसाद अधिकारीले व्यवसायी र सवारीधनीलाई १० टनमाथिका कन्टेनर नचलाउन आग्रह गरेको बताए । ‘अहिले वर्षायाम लागेसँगै सबै ठाउँमा पहिरोको जोखिम बढ्दै गएको छ,’ उनले भने, ‘थेग्न नसक्ने गरी सामान बोक्ने गरेको हुँदा दुर्घटना हुने जोखिमलाई मध्यनजर राख्दै बर्खायामभरि १० टनभन्दा बढी भार बोक्ने गाडी नचलाउन व्यवसायीलाई आग्रह गर्ने निर्णय गरेका हौँ ।’ सबै ठाउँबाट यस्तो अनुरोध आएपछि जिल्ला दैवीप्रकोप उद्धार समितिले यो निर्णय गरेको उनले जानकारी दिए ।
जिल्ला दैवीप्रकोप उद्धार समितिको शुक्रबार बसेको बैठकले सो निर्णय गरेको प्रजिअ अधिकारीले बताए ।   चिनको केरुङबाट सामग्री ढुवानी गर्दै आएका व्यवसायीले एकपटकमा १० टनसम्म मात्र सामान बोक्न पाउने व्यवस्था गरिएको छ ।
बढी भारका लागि अनुमति
अत्यावश्यक परेका खण्डमा भने प्रशासनको अनुमतिमा त्यसभन्दा बढी भारका सवारीसाधन गुड्न पाउने प्रजिअ अधिकारीले जानकारी दिए । उनले  १० टनभन्दा बढी भार बोकेका गाडीलाई आवश्यक परेको खण्डमा प्रशासनको अनुमति लिएर सञ्चालन गर्न सकिनेछ । जोखिम बढेसँगै सवारीसाधन गुडाउन असहज हुँदै आएको चालकले गुनासो गर्दै आएका छन् । एक लेनको सडकमा क्षमताभन्दा बढी सामान मालबाहक कन्टेनरले ढुवानी गर्दा सडक भासिन गई दैनिक सडक अवरुद्ध हुन थालेको छ । नेपालबाट चीनतर्फ दैनिक सयौँ मालबाहक कन्टेनर आवातजावत गर्ने गरेका छन् । एक लेनको सडकमा ‘पास वे’ कम भएकाले पनि सवारीसाधन सञ्चालनमा चालकले थप कष्ट व्यहोर्दै आएका छन् ।
चीनबाट नेपालतर्फ लसुन, अदुवा इलेक्ट्रोनिक सामग्री कम्प्युटरको पाटपुर्जा, लत्ताकपडा आयात भइरहेको छ । यस्तै, नेपालबाट चीनतर्फ इट्टा, जडीबुटी, पिठो, कुचोलगायत सामग्री निर्यात भइरहेको छ ।