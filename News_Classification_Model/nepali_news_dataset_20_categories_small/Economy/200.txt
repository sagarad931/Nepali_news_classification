
﻿कारोबार संवाददाता
काठमाडौं, २० साउन । आपूर्ति व्यवस्थापन तथा उपभोक्ता हित संरक्षण विभागले मिठाईमा अखाद्य वस्तु मिसाएर बिक्री वितरण गर्ने पशुपति फुड्स प्रोडक्टको ‘आँगन’ लाई बन्द नगरी मुद्दा मात्र दायर गर्ने भएको छ । विभागले मुद्दा दायरका लागि राय/सुझाव माग्न सरकारी वकिलको कार्यालयमा फाइल पठाएको छ ।
विभागले गरेको अनुगमनका क्रममा आँगनको मिठाईमा १६ हजार कोलिफर्म पाइएको थियो ।स्वास्थ्यका लागि हानिकारक तत्व कोलिफर्म भेटिए पनि बन्द नगरी मुद्दा दायर मात्र गर्ने विभागको निर्णय उपभोक्ता हितविपरीत भएको उपभोक्ताकर्मीहरूको भनाइ छ ।
“आँगनको मिठाई अखाद्य वस्तु भेटिएको रिपोर्ट आउनेबित्तिकै पसल बन्द गर्नुपर्ने होे,” राष्ट्रिय उपभोक्ता अनुसन्धान मञ्चका अध्यक्ष माधव तिमिल्सेना भने, “मुद्दा मात्र दायर गर्ने विभागको निर्णयले उपभोक्ताको स्वास्थ्यमा खेलवाड गरेको छ ।” पसल बन्द गरी बढी प्रमाण जुटाएर आँगनविरुद्ध ठगी मुद्दा दायर गर्नुपर्ने उनको सुझाव छ ।
गत असार २२ गते तत्कालीन आपूर्तिमन्त्री गणेशमान पुनको नेतृत्वमा आपूर्ति व्यवस्थापन तथा उपभोक्ता हित संरक्षण विभाग, खाद्य प्रविधि तथा गुणस्तर विभागसहितका प्रतिनिधि रहेको अनुगमन टोलीले ललितपुरस्थित पाटनको ‘आँगन’ मिठाई गुणस्तरहीन भएको फेला पारेको थियो । त्यसैगरी आँगनको पसलमा समेत फोहोरै फोहोर भेटिएको थियो ।
मिठाईको नमुना संकलन गरी खाद्य प्रविधिमा पठाइएको थियो । खाद्य प्रविधिले कोलिफर्मको मापदण्ड कति हुनुपर्छ भन्ने विवरण उल्लेख गरेको छैन । “खाद्य प्रविधिले मिठाईमा १६ हजार कोलिफर्म भएको पाइएको रिपोर्ट पेस गरेको छ,” आपूर्ति विभागका निर्देशक लक्ष्मण श्रेष्ठले कारोबारसँग भने, “खाना नहुने मिठाई भनेर प्रतिवेदन पेस गरेको छ । त्यही कारण मुद्दा दायर गर्ने निर्णय गरिएको हो ।”
सरकारी वकिल कार्यालयबाट राय आएपछि मुद्दा दायर गरिने श्रेष्ठले बताए । “अखाद्य भएकाले पत्र आएपछि मुद्दा दायर गर्छौं,” उनले भने, “पसल बन्द गर्ने निर्णय भने भएको छैन ।” अनुगमन टोलीले मिठाई पसललाई ३ दिनभित्र सफा गर्न निर्देशन दिएको थियो । मिठाईका परिकार र आलु चिप्स बनाउने स्थल बन्द कोठाभित्र नहुँदा बाहिरबाट फोहोर आउने गरेको पाइएको थियो ।
त्यसैगरी टोलीले मिठाई बनाउने भाँडामा राखिएको तेलमा मरेका झिँगा फेला पारेपछि त्यो तेल नष्ट गरेको थियो । मिठाई पसलमा ढल निकास पनि व्यवस्थित नभएको, कर्मचारीले एप्रोन र हातमा पन्जा नलगाई काम गरिरहेको अनुगमन प्रतिवेदनमा उल्लेख छ ।
  अस्वस्थ मिठाई बेच्ने आँगन बन्द गरिएन        