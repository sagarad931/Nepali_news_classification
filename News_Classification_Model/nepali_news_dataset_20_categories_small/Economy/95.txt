
﻿पृथराज थेगिम
काठाडौ, २८ असार
प्रत्येक नेपालीले वर्षमा औसन ६४ लिटर दूध उपभोग गर्ने गरेको पाइएको छ । स्वस्थ रहन प्रतिव्यक्ति प्रतिवर्ष ५७ लिटर उपभोग गर्नुपर्ने सरकारी मापदण्ड छ । त्यसभन्दा सात लिटर बढी उपभोग भइरहेको पाइएको छ ।
राष्ट्रिय दूग्ध विकास बोर्डले गरेको एक अध्ययनमा दूध उत्पादन र उपभोग गर्ने नेपालीको संख्या बढ्दै जाँदा यसको खपत पनि बढेको देखिएको हो । मुलुकभर वर्षमा उत्पादन भएको दूधलाई जनसंख्याले भाग गरी आएको आँकडाका आधारमा प्रतिव्यक्ति दुग्ध उपभोगको तथ्यांक तयार पारिएको हो । संयुक्त राष्ट्रसंघको कृषि तथा खाद्य संगठन (एफएओ)ले भने स्वस्थ व्यक्तिले ९१ लिटर दूध उपभोग गर्नुपर्ने मापदण्ड तोकेको छ । नेपालीको खाद्य आहारका आधारमा सरकारले भने वर्षमा ५७ लिटर मात्र उपभोग गरे पुग्ने मापदण्ड तय गरेको हो ।
मोटामोटी तथ्यांक निकालिए पनि कुन सिजनमा, कुन क्षेत्रका, कुन उमेरका नेपालीले कति मात्रामा दूध उपभोग गर्छन् भन्ने तथ्यांक भने बोर्डसँग छैन । बोर्डका निर्देशक बिदुर राईले यस विषयमा थप अध्ययन गरिने बताए । तीन वर्षभित्र मुलुकलाई दूधमा आत्मनिर्भर बनाउने सरकारी योजना रहेको उल्लेख गर्दै उनले त्यसपछि एफएओको मापदण्डसरह नै दूध खपत हुने बताए । सुख्खा सिजनमा दूध तथा दूध पाउडर भारतबाट आयात गरिने र बाँकी सिजनमा भने स्वेदशी उत्पादन नै बढी हुने बोर्डले जनाएको छ । दुग्ध उत्पादन बढी हुने सिजनमा कच्चा दूधलाई पाउडर बनाउने प्रणाली स्थापना नगरेसम्म यस्तो समस्या रहिरहने दुग्ध उद्योगीको भनाइ छ । “अघिल्ला वर्षको तुलनामा हाल दूधको उत्पादन बढेको छ,” नेपाल डेरी एसोसिएसनका महासचिव प्रल्हाद दाहालले भने, “भदौदेखि माघसम्म दूध उत्पादन बढी हुन्छ भने फागुनदेखि साउनसम्म घट्छ ।”
केन्द्रीय दुग्ध सहकारी संघका अध्यक्ष नारायणप्रसाद देवकोटाले भने सरकारले सार्वजनिक गरेको वर्षमा एक नेपालीले उपभोग गर्ने दूधको परिमाणमा विश्वास गर्न नसकिने बताए । “५० प्रतिशत नेपालीले मात्र दूध उपभोग गर्न पाएका छन्,” उनले भने, “वार्षिक ३ अर्ब रुपैयाँबराबरको दूध तथा दूधजन्य पदार्थ भारत र युरोपियन मुलुकबाट आयात गरिन्छ । यस्तो अवस्थालाई कसरी सन्तोषजनक मान्ने ?”
बोर्डका अनुसार उत्पादनको १५ प्रतिशत मात्र औपचारिक क्षेत्रबाट खरिद–बिक्री हुने गरेको छ । ३५ प्रतिशत निजीस्तरमा मिठाई पसल, चिया पसल, लज/रेस्टुराँमा खपत हुने गरेको छ भने ५० प्रतिशत किसानले नै उपभोग गर्छन् ।
आर्थिक वर्ष ०७२/७३ को आर्थिक सर्वेक्षणअनुसार चालू अर्थिक वर्षमा गाई र भैंसी (नाक र चौरीबाहेक)बाट कुल १८ लाख १५ हजार मेट्रिक टन दूध उत्पादन हुने अनुमान छ । जुन अघिल्लो आवको तुलनामा ३ प्रतिशत बढी हो । ०७१/७२ मा १७ लाख २४ हजार मेट्रिक टन दूध उत्पादन भएको थियो ।
  वर्षमा ६४ लिटर दूध पिउँछन् नेपाली        