
﻿प्रति टनेल ३० हजार आम्दानी 
कृष्ण न्यौपाने
दमौली, ३० असार- भानु नगरपालिका–४ खातीथोकका राम बहादुर ठाडाले गत वर्ष २ वटा टनेलमा गोलभेडा खेती गरेका थिए । उनले उक्त वर्ष २ वटा टनेलबाट गोलभेडा बेचेर ४० हजार रुपैयाँ आम्दानी गरे । गोलभेडा खेतीमा राम्रो सम्भावना देखेपछि उनले यो वर्ष ५ वटा टनेल थप गरी ७ वटा टनेलमा गोलभेडा खेती गरेका छन् ।
सोही ठाउँकी सानुमाया थापाले पनि गत वर्ष २ वटा टनेलमा गोलभेडा खेती गरेकोमा यो वर्ष १ वटा टनेल थपेर ३ वटा टनेलमा गोलभेडा खेती गरिरहेकी छन् । उनले गत वर्ष ३० हजार रुपैयाँको गोलभेडा विक्री गरेको बताइन् । यो वर्ष गोलभेडा विक्री हुन बाँकी रहेको बताउँदै उनले प्रति टनेल ३० हजारसम्मको गोलभेडा विक्री हुने अनुमान गरिएको बताइन् । गोलभेडा विक्रीका लागि बजारको कुनै समस्या नरहेको उनले बताइन् । यहाँ उत्पादित गोलभेडा नजिकै रहेको डुम्रे बजारमा विक्री हुने गरेको छ ।
ठाडा र थापा सहित उक्त ठाउँका ३७ जनाले टनेलमा गोलभेडा खेती थालेका छन् । गोलभेडाको राम्रो सम्भावना र बजारको समस्या नभएपछि उक्त ठाउँका स्थानीयले २०७२ सालदेखि टनेलमा गोलभेडा फलाइरहेका छन् । जिल्ला कृषि विकास कार्यालय तनहुँको सहयोगमा त्यस ठाउँका स्थानीयले गोलभेडा खेती सुरु गरेका हुन् ।
‘पहिला यो ठाउँमा पनि के गोलभेडा होला र भनेर सुरु गर्न मानेनन्,’ कृषि प्राविधिक हरिराज खनालले भने, ‘कृषिले यसमा सहयोग गरेपछि यहाँका स्थानीय गोलभेडा खेतीका लागि अग्रसर भए ।’ मलेसिया र कतार बसेका आएका रामबहादुर ठाडाको अध्यक्षतामा खातीथोक अर्गानिक कृषि उत्पादन समूह गठन गरेर गोलभेडा खेती गरिएको उनले जानकारी दिए ।
उक्त ठाउँका विसु थापा, लिल बहादुर तामाङ, विमला रानाभाट, पेम्बा तामाङ लगायतले टनेलमा गोलभेडा खेती गरिरहेका छन् । सबैले कम्तिमा ४÷५ वटा टनेलमा गोलभेडा खेती गरिरहेका छन् ।
गत वर्ष प्रति टनेलबाट २५ हजार रुपैयाँको गोलभेडा विक्री भएको र यो वर्ष प्रति टनेल ३० हजार रुपैयाँको गोलभेडा विक्री हुने अनुमान गरिएको समूहका अध्यक्ष ठाडाले बताए । गत वर्ष २० वटा टनेलबाट ५ लाख भन्दा बढिको टनेल विक्री भएको थियो भने यो वर्ष २२ लाख भन्दा बढिको गोलभेडा विक्री हुने अनुमान गरिएको छ । गोलभेडा खेतीका लागि सिंचाई गर्न प्लाष्टिक पोखरी निर्माण गरिएको छ । पानीको समस्या भएकोले आकाशबाट आएको पानी पोखरीमा संकलन गरी थोपा सिंचाई मार्फत् गोलभेडामा सिंचाई गर्ने गरिएको छ ।
गोलभेडा खेतीको लागि जिल्ला कृषि विकास कार्यालयले आ.व. ०७११÷७२ मा २० वटा टनेल ५० प्रतिशत अनुदानमा, प्लाष्टिक पोखरी ४ थान, थोपा सिंचाईका लागि ६० हजार र प्लाष्टिक क्रेट ७ थानका लागि ४ हजार २ सय सहयोग गरेको थियो । त्यस्तै आ.व. ०७२÷०७३ मा ५० थान टनेल ५० प्रतिशत अनुदानमा, प्लाष्टिक पोखरी ५ थान, थोपा सिंचाईका लागि ९० हजार रुपैयाँ सहयोग गरेको वरिष्ठ कृषि विकास अधिकृत चेतनाथ अधिकारीले बताए ।
महिला तथा बालबालिका कार्यालयले १ लाख ५० हजार अनुदान र तालिमका लागि १ लाख ११ हजार रुपैयाँ सहयोग गरेको महिला निरीक्षक कल्पना सापकोटाले बताइन् । त्यस्तै भानु महिला विकास बहुउद्देश्यीय सहकारी संस्थाले ८ हजार र भानु नगरपालिकाले ३० हजार अनुदान दिएको थियो ।
  टनेलमा गोलभेडा फलाउँदै खातीथोकवासी        