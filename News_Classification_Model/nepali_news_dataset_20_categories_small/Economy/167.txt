
﻿मोरङ, १२ साउन । अविरल वर्षाका कारण मोरङमा तरकारीको भाउ दोब्बररुपमा वृद्धि भएको छ ।
तरकारीको मूल्य वृद्धि भएपछि सर्वसाधारण महँगीको मारमा परेका छन् । वर्षाले तरकारी खेती गरिँदै आएको जमिन डुबानमा परेपछि भाउ आकासिएको हो । “तरकारी लगाएको बारी नै डुबानमा परेको छ,” विराटनगर उपमहानगरपालिका– ११ का मोतीराम शर्माले भने ।
अहिले व्यपारीले पहाडी जिल्लाबाट तरकारी आयात गरिरहेका छन् । भारतबाट आयात गरिएको आलु, प्याज र गोलभेँडाको मूल्यमा अत्यधिक वृद्धि भएको छ । हप्ता दिनअघि प्रतिकिलो ३० मा पाइने आलुको मूल्य अहिले ५५ पुगेको छ । यस्तै प्रतिकिलो ४० पर्ने गोलभेँडा ८०, ३० पर्ने काँक्रा ६०, ४० पर्ने प्याज ५५ पुगेको छ ।
यसैगरी प्रतिकिलो २० पर्ने बन्दागोभी बढेर ४० पुगेको छ भने १५ मा पाइने घिरौला अहिले २५ पुगेको छ । पहाडी जिल्लामा समेत तरकारी न्यून मात्रामा उत्पादन भएपछि मूल्य आकासिएको हो । रासस
  लगातारको वर्षातले तरकारीको मूल्य बढ्यो        