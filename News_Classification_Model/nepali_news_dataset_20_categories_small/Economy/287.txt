
﻿
७ असोज, काठमाडौं । २३ महिनापछि मुलुकको भुक्तानी सन्तुलन अर्थात् शोधनान्तर स्थिति घाटामा गएको छ । रेमिट्यान्सको वृद्धिदर घटेपछि देशमा भित्रिनेभन्दा देशबाट बाहिरिने रकम बढी हुँदा भुक्तानी सन्तुलन ऋणात्मक भएको हो ।
नेपाल राष्ट्र बैंकका अनुसार चालू आर्थिक वर्ष २०७३/७४को पहिलो अर्थात् साउन महिनामा मुलुकको भुक्तानी सन्तुलन २ अर्ब १३ करोड रुपैयाँले ऋणात्मक छ । ०७२ साउन महिनामा ४ अर्ब ७७ करोड रुपैयाँले र०७३ असार महिनामा १ खर्ब ९१ अर्ब २४ करोड रुपैयाँले बचतमा रहेको भुक्तानी सन्तुलन साउन महिनामा आएर ऋणात्मक भएको हो ।
‘रेमिट्यान्सको वृद्धिदर २.५ प्रतिशतले घटेको छ, वैदेशिक सहायता पनि बढेको छैन तर आयात भने १३ प्रतिशतले बढेको छ,’ नेपाल राष्ट्र बैंकको अनुसन्धान विभागका कार्यकारी निर्देशक नरबहादुर थापाले अनलाइनखबरसँग भने- ‘जसले मुलुकको भुक्तानी सन्तुलनलाई ऋणात्मक बनाएको हो ।’
राष्ट्र बैंकको तथ्यांकअनुसार साउन महिनामा मुलुकबाट हुने निर्यात ७.७ प्रतिशतले बढेको छ । तर, आयातको तुलनामा निर्यातको परिणाम ज्यादै न्यून भएकाले निर्यातले भुक्तानी सन्तुलन कायम गर्न नसकेको थापाले बताए ।
भुक्तानी सन्तुलन ऋणात्मक रहेपनि मुलुकको वैदेशिक मुद्रा सञ्चिति बलियो रहेकाले तत्काल आत्तिहाल्नु पर्ने अवस्था भने नरहेको थापाको भनाई छ ।
‘आर्थिक वर्षको पहिलो महिना र सानो परिणामको भुक्तानी सन्तुलन ऋणात्मक भएकाले यसले अर्थतन्त्रमा खासै असर त गर्दैन,’ थापाले भने- ‘तर, यसले मुलुकको अर्थतन्त्र कता जान लागिरहेको छ भन्ने प्रवृत्तिको संकेत गरेको । त्यसैले सरोकारवालाहरु समयमै सचेत हुन भने जरुरी छ ।’
वस्तु तथा सेवाको निर्यात वृद्धि र रेमिट्यान्सको वृद्धि नै भुक्तानी सन्तुलनलाई बचतमा राख्ने अचुक उपाय भएको थापाको भनाई छ ।
०७१ को साउन महिनामा पनि २ अर्ब ७६ करोड रुपैयाँले धनात्मक रहेको भुक्तानी सन्तुलन ०७१ भदौ महिनामा भने ७४ करोड ४४ लाख रुपैयाँले भुक्तानी सन्तुलन ऋणात्मक हुन पुगको थियो । तर, अर्को महिना अर्थात् असोजमा फेरि २ अर्ब ९६ करोडले धनात्मक भयो । त्यसयता भुक्तानी सन्तुलन लगातार धनात्मक थियो ।
०६६ सालमा मुलुकको भुक्तानी सन्तुलन २३ अर्ब रुपैयाँले ऋणात्मक भएको थियो । त्यसलाई सन्तुलनमा ल्याउन राष्ट्र बैंकले सुन, गाडी लगायतका विलाशी वस्तुहरुको आयातमा कडाई गरेको थियो । त्यस्ता वस्तुको आयातमा भएको कडाई र रेमिट्यान्स लगातार बढेपछि भुक्तानी सन्तुलनमा सुधार आएको थियो । ०६८ देखि भने भुक्तानी सन्तुलन लगातारजसो धनात्मक रहँदै आएको छ ।
महिनादिनमा ५२ अर्बमात्रै रेमिट्यान
राष्ट्र बैंकका अनुसार ०७२ साउन महिनामा २६.३ प्रतिशतले बढेको रेमिट्यान ०७३ साउन महिनामा २.५ प्रतिशतले घटेको छ । साउनमा ५१ अर्ब ९४ करोड रुपैयाँ रेमिट्यान्स भित्रिएको छ । जबकी गत वर्षको साउन महिनामा ५९ अर्ब ७९ करोड रुपैयाँले रेमिट्यान्स भित्रिएको थियो ।
किन घट्यो रेमिट्यान्स ?
वैदेशिक रोजगारीमा जानेहरुको संख्या घटेपछि रेमिट्यान्स घटेको थापाले बताए । अघिल्ला वर्षहरुमा ५ लाख जना विदेश गइरहेकोमा गत वर्ष ४ लाखमात्रै विदेशिएको र त्यसको असर रेमिट्यान्समा देखिएको उनको भनाई छ ।
रेमिट्यान्स आप्रवाहको स्थिति डलरमा हेर्ने हो भने अझ भयावह रहेको रेमिट्यान्स सेवा प्रदायक कम्पनी आइएमइका प्रमुख कार्यकारी अधिकृत सुमन पोखरेलले बताए ।
‘नेपाली रुपैयाँमा रेमिट्यान्स आएको हेर्दा २.५ प्रतिशतले मात्रै घटेको देखिन्छ तर यसलाई डलरमा रुपान्तरण गरेर तुलना गर्ने हो भने अवस्था अझ चिन्ताजनक छ,’ पाखरेलले भने ।
अघिल्ला वर्षहरुको तुलनामा करिब २० प्रतिशतले बैदेशिक रोजगारीमा जानेहरुको संख्या घटेको उनको भनाई छ । पोखरेलका अनुसार नेपाल सरकारले पि| भिजा र पि| टिकटको नीति अबलम्बन गरेपछि त्यसको प्रत्यक्ष असर बैदेशिक रोजगारीमा परेको हो ।
‘मलेसियाले सेक्यूरिटी गार्डमा पनि नेपालीलाई भन्दा अन्य देशकालाई प्राथमिकता दिन थालेको छ । मध्यपुर्वमा बंगालीहरुको ४ लाख भिजा एप्रुभ गर्‍यो भन्ने सुन्नमा आएको छ ,’ पोखरेलले भने- ‘यसले आगामी दिनमा रेमिट्यान्सलाई अझ प्रभावित बनाउने देखिन्छ ।’
साउन महिनमा रेमिट्यान्स घटेपनि भदौ १५ देखि रेमिट्यान्सको आप्रवाह दिनानुदिन बढिरहेको उनले बताए । ‘अहिले दशैं भएर रेमिट्यान्स बढिरहेको छ, तर दशैंपछि भने फेरि घट्ने देखिन्छ,’ पाखरेलले भने ।
विदेशी मुद्रा सञ्चति १० खर्ब ४२ अर्ब
रेमिटान्सको वृद्धिदर घटेपनि कुल वैदेशिक मुद्रा सञ्चिति भने एक महिनामा ०.३ प्रतिशतले बढेको राष्ट्र बैंकले जनाएको छ । ०७३ असार मसान्तमा १० खर्ब ३९ अर्ब २१ करोड रुपैयाँ रहेको वैदेशिक मुद्रा ०७३ साउन मसान्तमा ०.३ प्रतिशतले बढेर १० खर्ब ४१ अर्ब ९७ करोड पुगेको छ । कुल सञ्चित रहेको विदेशी मुद्रा मध्ये २२ प्रतिशत भारतीय रुपैयाँ हो ।
निर्यात ७ अर्ब, आयात ७१ अर्ब
राष्ट्र बैंकका अनुसार साउन महिनामा नेपालले कुल ६ अर्ब ९६ करोड रुपैयाँ बराबरको वस्तु तथा सेवाको निर्यात गरेको छ । कुल निर्यातमध्ये चीनतर्फ ५८.५ प्रतिशतले, भारततर्फ ०.८ प्रतिशतले र अन्य मुलुकतर्फ १६.१ प्रतिशतले बढेको छ । जुटका सामान, जुस, आयुर्वेदिक औषधि, रोजिन, चाउचाउलगायतका वस्तुको निर्यात बढेको छ भने लत्ताकपडा, पोलिष्टर धागो, दाल, जिआई पाईप लगायतका वस्तुहरुको निर्यात घटेको राष्ट्र बैंकले जनाएको छ ।
तर, साउन महिनााम कुल वस्तु आयात १३ प्रतिशतले बढेर ७० अर्ब ७२ करोड पुगेको छ । भारतबाट भएको आयात ९.५ प्रतिशत, चीनबाट भएको आयात १०.५ प्रतिशत र अन्य मुलुकबाट भएको आयात २६.२ प्रतिशतले बढेको राष्ट्र बैंकले जनाएको छ । वस्तुगत आधारमा यातायातका साधन तथा पार्टपूर्जा, खानेतेल, दूरसञ्चारका उपकरण, विद्युतीय सामान, एम.एस विलेट लगायतका वस्तुको आयात बढेको छ भने कोल्डरोल सिट ईन क्वाइल, हटरोल सिट ईन क्वाइल, एम.एस वायर, चाँदी, कच्चा सोयाविन तेल लगायतका वस्तुहरुको आयात घटेको छ ।