
﻿नयाँ पत्रिका काटमाडौं, ३० जेठ ।
तपार्इं अत्यन्त ‘लक्जरिस’ वातावरणमा सिनेमा हेर्न रुचाउनुहुन्छ भने सिटिसी मलको सातौँ तलामा रहेको सिडिसी सिनेमा उत्तम विकल्प हुन सक्छ ।
प्रतिव्यक्ति ५ सय रुपैयाँ मूल्यको टिकट दरमा सिडिसीको सिने डाइन हलभित्र फिल्म हेरुन्जेल ढाडमा मसाज गराउन सकिन्छ । अन्य फिल्म हलको सिटमा बस्दा खुट्टा खुम्चिएर दुख्ने समस्या हुन्छ, तर सिडिसी सिनेमा हलमा सिटमाथि नै खुट्टा तन्काएर बस्न मिल्छ ।
सिडिसी सिनेमाका प्रबन्ध निर्देशक गौरव गोयलले फिल्म हेर्ने दर्शकलाई धेरैभन्दा धेरै मनोरञ्जन प्रदान गर्ने उद्देश्यले आनन्ददायी सुविधा राखिएको बताए । ‘फिल्म हेर्दा प्रत्येक दर्शकले जतिसक्दो धेरै मनोरञ्जन खोज्छन्,’ उनले भने, ‘त्यस्तो मनोरञ्जन पर्दामा मात्रै होइन, हलमा पनि प्रदान गर्न सकिन्छ भनेर हामीले धेरै सुविधा राखेका हौँ । उनले फिल्म हेर्दै गर्दा दर्शकले हलमा पाउने सुविधाबाट धेरै मनोरञ्जन प्राप्त गर्ने दाबी गरे ।
सामूहिक रूपमा बुकिङ गर्न चाहनेलाई विशेष प्याकेजसमेत रहको उनले जानकारी दिए । ‘हामीले एक्स्लुसिभ बुकिङ अफरसमेत गर्छौं । पारिवारिक जमघट, जन्मदिन पार्टी, साथीभाइको अनौपचारिक भेला, कर्पोरेट पार्टीलगायतका अवसरमा समूहमा टिकक बुकिङ गराउनेलाई विशेष सुविधा हुन्छ,’ उनले भने ।
प्रत्येक सिटमा बसेपछि खुट्टा राख्ने छुट्टै सिट छ, त्यसलाई १ सय ५० डिग्री माथिसम्म उठाउन मिल्छ । सिने डाइन र सिने थिएटर दुईवटा हल छन् । सिने डाइनमा ६० र थिएटरमा १ सय ६८ सिट रहेको उनले बताए ।
सिने थिएटर हलमा २ सयदेखि ५ सय रुपैयाँ र सिने डाइन हलमा ४ सयदेखि ८ सय रुपैयाँ टिकटदर तोकिएको छ ।
नयाँ योजना लागू
गत सोमबारदेखि छुट र नयाँ योजना लागू गरिएको छ । दुई हलमध्ये प्रत्येक सोमबार सिने थिएटरमा २ सय र सिने डाइनमा ५ सय रुपैयाँ प्रतिव्यक्ति टिकटदर निर्धारण गरिएको छ । अन्य समयमा भने सिने थिएटर हलमा २ सयदेखि ५ सय रुपैयाँ तथा सिने डाइन हलमा ४ सयदेखि ८ सय रुपैयाँ टिकटदर तोकिएको छ ।
त्यस्तै, महिला दर्शकले प्रत्येक मंगलबार २ वटा टिकट खरिद गर्दा १ वटा सित्तैमा पाउनेछन् । बुधबार फिल्म हेर्न जाने दर्शकले प्रत्येक टिकटमा एउटा पपकर्न उपहार पाउँछन् ।
प्रत्येक बिहीबार आमा–बुबासँग फिल्म हेर्न आउने १२ वर्षमुनिका बालबालिकालाई टिकट लाग्ने छैन । तर, उमेर खुल्ने प्रमाणपत्र लिएर जानुपर्छ । हरेक दिन १२ देखि ६ बजेसम्मको सो–टाइममा एउटा मदिराजन्य पदार्थ खरिदमा १ वटा सित्तैमा उपलब्ध गराउने योजनासमेत हलले ल्याएको छ ।
बेग्लै सिनेमा हल सञ्चालन गरेका छौँगौरव गोयल प्रबन्ध निर्देशक, सिडिसी सिनेमा
विश्वका १२ कुलेस्ट सिनेमा र १६ विशिष्ट सिनेमा सूचीमा हाम्रो पनि नाम दर्ता छ । अमेरिकामा निर्मित मेयर इएक्सपी साउन्ड सिस्टम सिडिसी सिनेमामा जडान गरिएको छ । हामी सो प्रविधि प्रयोग गर्ने नेपालको एक मात्र सिनेमा हुनुका साथै एसियाका आठमध्ये एक हौँ ।
उच्चस्तरीय प्रदर्शनका लागि हामी क्रिस्टी फोरके प्रोजेक्टर प्रयोग गर्दछौँ । सिनेमा हलको आफ्नै अत्याधुनिक किचेन रहेको हुँदा यहाँ दर्शकले सिनेमाको मजासँगै ब्रेक फास्ट, लन्च, डिनरसहितको सुविधा उपलब्ध छ । दर्शकले हलभित्र सिनेमा हेर्दै खानेकुरा खान सक्छन् ।
विशेषता
सिनेमा हेर्दै गर्दा केही कुरा खोज्नुपर्‍यो भने उज्यालोको चिन्ता लिनुपर्दैन । सिटको एकातिर पपकर्न राख्नका लागि बनाइएको स्थानमा लेखिएको ‘लाइट’ बटम थिच्नुपर्छ । पछाडिपट्टि रहेको बत्ती बल्छ र सिट वरिपरि उज्यालो पार्छ ।
सिटमा बस्दा खुट्टा झुन्डिएर असजिलो महसुस भयो भने ‘ओपन’ लेखिएको बटम थिचिरहनुपर्छ । खुुट्टामुनि दोब्रिएर बसेको सिट माथि उठ्छ र ओछ्यानमा जस्तो खुट्टा राम्ररी फैलाएर सिनेमा हेर्न सकिन्छ ।
मसाज बटम थिचेपछि अढेसा लाग्ने सिटको भागमा भाइब्रेट हुन थाल्छ र ढाडमा मसाज हुन्छ । भिन्न–भिन्न शैली र बिस्तारै तथा छिटो भाइब्रेट हुने भएकाले आनन्द महसुस गर्न सकिन्छ ।
हलभित्र एयरकन्डिसनरका माध्यमबाट चिसो बनाइएको हुन्छ । तर, थप चिसो चाहनेले
कुल बटम थिचेर आफ्नो सिटमा मात्रै चिसो बढाउन सकिन्छ ।
हलको पछाडि भागबाहेक सबैतिर २/२ जना बस्न मिल्ने गरी सिट बनाइएको छ । प्रत्येक सिट लक्जरियस छन् ।
फिल्म हेर्दै गर्दा पपकर्न खान चाहनेले हातमा बोक्नुपर्दैन । सिटको अघिल्लो भागमा पपकर्न राख्न मिल्ने खाल्डो बनाइएको छ । त्यहीा राखेर खान सकिन्छ । त्यस्तै, सिटको एक भागमा खानेकुरा राख्न मिल्ने प्लेट जडान गरिएको छ ।
आफूले खान चाहेको परिकार अर्डर गरे कर्मचारीले हलभित्रै ल्याइदिन्छन् र सिटमा बसेर खान मिल्छ ।