
﻿
२५ भदौ, काठमाडौं । अधिकांश ट्याक्सी मिटरमा चल्नै मान्दैनन्, मान्नेले पनि मिटर बिगारेरै ठग्छन् । यसरी ट्याक्सीले वर्ष दिनसम्म कति यात्रु ठग्लान ? यो अनुमान लगाउन सकिँदैन । तर, यसरी मिटर बिगारेर बदमासी गर्नेलाई भने सरकारी तवरबाट गरिने कारवाही निकै फितलो र निष्प्रभावी छ ।
गुणस्तर तथा नापतौल विभागले एक वर्षसम्म मिटर नवीकरण नगरी जथाभावी यात्रु ठग्ने ट्याक्सीलाई एक सय रुपैयाँमै उन्मुक्ति दिन्छ । गुणस्तर तथा नापतौल ऐन २०२५ मै तोकिएको जरिवना अहिलेसम्म कार्यान्वयनमा छ ।
अहिले उपत्यकामा दैनिक हजारौ यात्रुहरु ट्याक्सी चालकबाट बढी भाडा तिरेर ठगिन्छन् । ट्याक्सी चालकले मनोमानी भाडा लिइरहेका छन् ।
अधिकांशले मिटरमा चल्न अस्वीकार गर्छन् भने मिटरमा गुड्नेले पनि मिटर ‘कलफास्ट’ र अर्थिङ गर्ने गरेका छन् ।
यस्तो प्रवृति बढेपछि पछिल्लो पटक विभाग तथा ट्राफिक प्रहरीले अनुगमन बढाएको छ । तर, अनुगमन प्रभावकारी हुन नसक्दा ट्याक्सीमा यात्रा गर्ने यात्रु ठगिने क्रम भने अझै घट्न सकेको छैन ।
ट्राफिक प्रहरीले यात्रु ठग्ने चालकलाई यातायात व्यवस्था ऐनअनुसार २ हजार रुपैयाँसम्म जरिवाना गर्ने गरेको छ । तर, विभागले मिटर बिगारेर अनुगमन छल्नेहरुले एकवर्षसम्म नवीकरण नगरेपनि १ सय रुपैयाँ जरिवाना मात्रै लिन्छ । थोरै जरिवाना हुँदा धेरैले मिटर नवीकरणमा चासो दिएका छैनन् ।
जरिवाना शूल्क अतिनै कम भएको कारण ट्याक्सी चालकहरुले नवीकरणमा खासै ध्यान नदिएको वभागका महानिर्देशक विश्वबाबु पुडासैनी बताउँछन् ।
अहिले बागमती अञ्चलमा मात्रै करिब १० हजारको हाराहारीमा ट्याक्सी दर्ता भएको छ । त्यसमा १ हजार जति भने प्रयोगमा छैनन् । कतिपय २० वर्ष नाघिसकेका छन भने केही दुर्घटनामा परेर प्रयोगमा छैनन् ।
चलिरहेका ट्याक्सीले भने प्रत्येक एक-एक वर्षमा ट्याक्सीमा प्रयोग भएको मिटर नवीकरण गर्नुपर्ने कानुनी व्यवस्था छ । सरकारी तवरबाट समय-समयमा अनुगमन हुन थालेपछि भने ट्याक्सी मिटर नवीकरण गर्नेको संख्या बढेको विभागका विकास ध्वन्जु बताउँछन् ।
त्यति मात्र होइन, भाडा बढेको समयमा ट्याक्सी चालक तथा व्यवसायीहरु हतार-हतार गर्दै मिटर नवीकरण गर्न पुग्छन् । अहिले दैनिक झण्डै २५ वटा ट्याक्सी मिटर नवीकरणका लागि आउने गरेको विभागले बताएको छ ।
गत आर्थिक वर्ष करिब ६ हजार ट्याक्सी मात्रै नवीकरण भएको छ । गुडिरहेका झण्डै ३ हजार ट्याक्सी नवीकरण गर्न विभाग पुगेनन् । यी ३ हजार भन्दा बढी ट्याक्सीले अहिले मिटरमा कैफियत गरेको हुनसक्ने आशंका छ ।
यी ट्याक्सीहरु अब नवीकरणमा आउँदा १ सय रुपैयाँ जरिवाना लिएर उन्मुक्ति पाउने कानुनी व्यवस्था छ । विभाग पनि यो व्यवस्था समयसापेक्ष नभएको बताउँछ । तर, ऐनमा जरिवाना बढाउने गरी संसोधन गर्न उसले पनि पहल गरेको छैन ।
समयसापेक्ष कानुन संसोधन नहुँदा पनि यात्रु ठग्नेले सहजै उन्मुक्ति पारहेको विभाको स्वीकारोक्ती छ । ट्याक्सी मिटर नवीकरण गर्न वर्षमा ३ सय रुपैयाँशुल्क लाग्छ ।