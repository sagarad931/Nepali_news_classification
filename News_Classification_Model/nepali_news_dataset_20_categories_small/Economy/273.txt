
﻿२ असोज, काठमाडौं । गुणस्तर तथा तापतौल क्षेत्रीय कार्यालय काठमाडौंले डेरी उत्पादनमा तौलमा घटी गरी विक्री गर्ने ५ उद्योगलाई कारबाही गरेको छ ।
कार्यालयका प्रमुख शशिभुषण यादवकाअनुसार तौलमा ठगी गर्ने नेपाल डेरी, काठमाडौं डेरी, सुवजु जुजु धौ, आरएस जुजु धौ र शिवम् डेरी प्रालि कारवाहीमा परेका हुन् ।
जसमा नेपाल डेरी, काठमाडौं डेरी र शिवम् डेरी उद्योगले १ हजार मिलिलिटर दहीमा १ सय ५० मिलिलिटर दही कम गरी विक्री वितरण गरेको फेला परेको यादवले बताए ।
यस्तै सुवजु जुजु धौले १ हजार मिलि लिटरको भाडामा १ सय ६० मिलिलिटर दही कम गरी विक्री गरेको फेला परेको हो । यसैगरी आरएस जुजु धौ सेन्टरले पनि १ हजार मिलिलिटरमा १ सय ४० मिलिलिटर दही कमगरी बेच्ने गरेको फेला परेको उनले बताए ।
उपभोक्तासँग ताजा र गुणस्तरीय भन्दै परिमाण धेरै देखाउँदै पैसा असुल्लने यी डेरी उद्योगलाई ३ हजार रुपैयाँका दरले जरिवाना गरिएको यादवले बताए । कार्यालयले गुणस्तर तथा नापतौल ऐन २०२५ले तोकेअनुसार कारबाही गरेको यादवको भनाइ छ ।
ऐननै फितल्लो हुँदा उपभोक्तासँग ठग्गी गर्ने उद्योगलाई कडा कारबाही गर्ने असहज भएको उनको तर्क छ । त्यस्तै कार्यालयले डेरी उद्योगलाई प्लाष्ट्रिक बटामा नै परिमाण एउटा राख्ने र क्षमता भने कम रहेको उत्पादन गरेर सहयोग गर्ने आरके प्लाष्टिक उद्योगलाई समेत ३ हजार रुपैयाँ जरिवाना गरेको छ ।
कारबाहीमा परेको यी उद्योगहरुबाट आपूर्ति व्यवस्थापन तथा उपभोक्ता हित संरक्षण विभागले बजार अनुगमनको समयमा नमुना संकलन गरेर नाततौल परीक्षणका लागि गुणस्तर तथा नापतौल विभागमा पठाएको थियो ।