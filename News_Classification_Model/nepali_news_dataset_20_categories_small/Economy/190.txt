
﻿रमेश रावलकालिकोट, १८ साउन। गरिबी र अभावको पर्याय बनेको कर्णाली क्षेत्रमा अब लगानीको सम्भाव्यता खोजी हुन थालेको छ । स्थानीय उद्योगी व्यवसायीहरू लगानीका नयाँ क्षेत्र खोज्न थालेका छन् । सडक सञ्जालको विस्तार हुन थालेपछि व्यवसायीले लगानी बढाएका हुन् ।
कर्णाली राजमार्गले मुगु, जुम्ला र कालिकोट जोडिएको छ भने कर्णाली करिडोरसहित डोल्पा जोड्ने सडक निर्माणमा सेनाले तीव्रता दिएसँगै स्थानीय व्यवसायीहरूले लगानी बढाएका हुन् ।
व्यवसायीको चासो बढेपछि यस क्षेत्रमा बैंक र वित्तीय संस्थाहरूले पनि लगानी बढाएको उद्योग वाणिज्य संघ जुम्लाका अध्यक्ष रामदत्त रावलले बताए । “सडक विस्तार हुने क्रम तीव्र छ, सबै जिल्लामा सडक जोडिएपछि लगानीमा अझै वृद्धि हुनेछ,” उनले भने, “यसले यहाँका गरिबी न्यूनीकरण आउने देखिन्छ भने आर्थिक वृद्धिदर पनि निकै बढ्नेछ ।”
उद्योगी र व्यवसायीहरूले अहिले कर्णालीका जुम्ला, मुगु र कालिकोटमा जडीबुटी प्रशोधन केन्द्र, वाइनरी, साबुन, हिमाली चिया, मिनरल वाटरलगायतका उद्योग स्थापना भइसकेका छन् भने स्याउको जामजेली बनाउने र क्रसर उद्योग पनि खुलेका छन् । पर्यटन र यातायात क्षेत्रमा पनि व्यवसायीहरूले लगानी गर्न थालेका छन् ।
खुल्दै उद्योग
कर्णालीका जुम्ला, कालिकोट र मुगुमा अहिले ठूला उद्योग खुल्ने क्रम तीव्र भएको छ । जुम्ला र कालिकोटमा करोडभन्दा बढी लगानीका दुई वाइनरी उद्योग खुलेका छन् । २ वर्षअघि जुम्लामा प्रेमबहादुर महतले स्थापना गरेको एपी स्याउ ब्रान्डी उद्योगको लगानी २ करोडभन्दा माथिको छ भने कालिकोटका स्थापना भएको तिला कर्णाली वाइनरी प्रालिमा काठमाडौंका व्यवसायी विनोद थापाले करोडमा माथिको लगानी स्थापना गरेका छन् ।
जुम्लाका ६ जना व्यवसायीको संयुक्त १ करोडको लगानीमा मिनरल वाटर उद्योगको स्थापनामा भएको छ भने कालिकोटको दाहा गाविसका अजबहादुर शाहीले करोड लगानीमा क्रसर उद्योगको स्थापना गरेका छन् ।
जुम्ला, मुगु र कालिकोटमा १० लाख माथिका ६ वटा जडीबुटी प्रशोधन केन्द्र खुलेका छन् । कर्णाली जडीबुटी प्रशोधन केन्द्रका अध्यक्ष अजबहादुर गिरीका अनुसार ३ जिल्लामा अहिले १० भन्दा बढी यस्ता केन्द्र स्थापना भएको छ ।
यस्तै, मुगुमा केही व्यवसायी मिलेर साबुन उद्योग स्थापना गरेका छन् । कर्णाली ५ वटै जिल्लामा हाल स्याउको जाम, जेली र चाना बनाउने १ सयभन्दा बढी साना उद्योग रहेको, साना लगानीमा चाउमिन उद्योग स्थापना हुन थालेको कालिकोट उद्योग वाणिज्य संघ कालिकोटका अध्यक्ष सूर्यबहादुर शाहीले बताए ।
लायन्स इन्टरनेसनल र चौधरी ग्रुपको सहकार्यमा कर्णालीको जुम्लामा ४ वटा परियोजना आरम्भ गर्ने घोषणा गरिएको छ । लायन्सको २० करोड र चौधरी ग्रुपको १० करोड लगानीमा मितेरी लिटो पिठो उद्योग, मितेरी शान्ति बाटिका, तातोपानीमा पर्यटकीय उद्योग, अर्गानिक तरकारी प्रशोधन उद्योग स्थापना गर्ने घोषणा भएको छ ।
यातायातमा लगानी वृद्धि
सडकको विस्तार हुन थालेपछि कर्णालीका यातायात व्यवसायमा पनि लगानी बढेको छ । जुम्लामा जिल्ला प्रशासन कार्यालय जुम्लामा चन्दननाथ यातायात प्रालि, गतव्य कर्णाली (गो कर्णाली) मिनीबस यातायात प्रालि र कर्णाली यातायात प्रालि दर्ता भएका छन् ।
मुगुमा जिल्ला प्रशासन कार्यालयमा छायाँनाथ यातायात प्रालि दर्ता भएको यसले मुगुदेखि नेपालगन्ज र सुर्खेतसम्म ५ वटा बस सञ्चालन गर्दै आएको छ । कालिकोटमा १५ जना व्यवसायी मिलेर गतव्य रारा बस तथा मिनीबस यातायात प्रालिको सञ्चालनमा गर्ने तयारीमा छन् । पहिलो चरणमा १५ वटा जिप किनिसकेको यही भदौबाट यातायात सञ्चालनमा आउने प्रालिका अध्यक्ष हस्तबहादुर बमले बताए ।
नगदेबालीमा आकर्षण
परम्परागत कृषि पेसामा संग्लन रहेका कर्णालीका किसानहरूको परम्परागत बालीमा भन्दा नगदेबालीमा लगानी गर्नेको संख्या उल्लेख्य वृद्धि भएको छ । परम्परागत कृषि पेसाले कर्णालीमा ३ महिना पनि खान नपुग्ने भएपछि यहाँका किसानहरूले नगदेबालीमा रूपमा चिनिने स्याउ, ओखर र सुन्तलाका ठूला बगैंचा निर्माण गर्न थालेका छन् ।
आफूलाई खानमा लागि उत्पादन गर्ने सिमीको व्यवसायी खेती गर्ने काम सुरु भएको छ । विगतमा आफू खानका लागि मात्र आलु, टमाटर, प्याज उत्पादन गर्ने यहाँका किसानहरू व्यवसायी खेतीतर्फ आकर्षण निकै बढेको जिल्ला कृषि विकास कार्यालय कालिकोटका प्रमुख विनोदकुमार सिंहले बताए ।
थपिँदै वित्तीय संस्था
कर्णालीमा लगानीको राम्रो सम्भावना देखिएपछि वित्तीय संस्थाहरू पनि थपिँदै गएका छन् । कर्णालीका पाँचै जिल्लामा पछिल्लो चरणमा थपिएका छन् । विगतमा सरकारी स्वामित्वमा रहेको राष्ट्रिय वाणिज्य बैंकले मात्र बैंकिङ कारोबार गर्दै आएका कर्णालीमा अहिले अन्य वाणिज्य बैंक पनि थपिँदै गएका छन् । ग्लोबल आईएमई, सिटिजन्स, इन्भेस्टमेन्ट, बीओकेएल, सांग्रिलालगायतले सेवा दिँदै आएका छन् ।
होटलमा लगानी बढ्दै
कर्णालीमा रारालगायतका क्षेत्रमा पर्यटनहरू बढ्न थालेपछि होटल व्यवसायको पनि वृद्धि भएको छ । करोडभन्दा माथिको लगानीमा होटलको स्थापना हुने क्रम पनि तीव्र बनेको छ ।
जुम्लामा १ करोड ५० लाखको कान्जिरोवा होटेल, १ करोडको लगानीमा सनलाइट होटलको स्थापना भएको छ । कालिकोटमा करोड हाराहारी कै लगानीमा लक्ष्मी चौलागाईंले होटल ह्वाइट हाउस, अमर शाहीले होटल हिल साइट र धनबहादुर बटालाले होटल मदनको स्थापना गरेका छन् ।
मुगुको रारामा १ करोडको लगानीमा गोपाल बमले होटेल रारा स्थापना गरेका छन् भने १० करोडको लगानीमा होटेल रारा प्रालिको स्थापना गर्न लागिएको मुगुका व्यवसायी नरवीर राउतले बताए ।
  कर्णालीमा लगानीकर्ता आकर्षित, धमाधम उद्योग खुल्दै        