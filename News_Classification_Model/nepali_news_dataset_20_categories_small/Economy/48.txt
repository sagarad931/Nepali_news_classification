
﻿किरण आचार्य
काठमाडौं, २० असार
योजनाबद्ध विकासको ६ दशक नाघिसक्दा पनि कृषि नीतिका कार्यान्वयन पक्ष कमजोर बन्दा यस क्षेत्रको विकासमा अपेक्षाकृत विकास हुन नसकेको एक अध्ययनले देखाएको छ । राष्ट्रिय योजना आयोगले गरेको पछिल्लो अध्ययनमा कृषि क्षेत्रको विकासका लागि बनेका नीतिहरूको कार्यान्वयन पक्ष कमजोर हुुनु नै कृषि विकासमा उपलब्धि न्यून हुनुको मुख्य कारणका रूपमा विश्लेषण गरिएको छ ।
प्रतिवेदनमा आवधिक योजनासहित आव ०५३/५४ मा ल्याइएको २० वर्षे दीर्घकालीन कृषि योजना र कृषि नीति २०६१ को कार्यान्वयन पक्ष कमजोर भएको देखाइएको छ । “नेपालको कृषि विकास अपेक्षाकृत रूपमा नहुनुमा उपयुक्त नीति भएर पनि सोको कार्यान्वयन पक्ष कमजोर हुनु नै मुख्य कारण हो भन्ने मान्न सकिन्छ,” प्रतिवेदनमा भनिएको छ, “नीति लागू भएको १० वर्षमा कृषिको वार्षिक वृद्धिदर औसतमा ३.६ प्रतिशतभन्दा कम छ र त्यसो हुनुमा नीतिले औंल्याएको कृषिका आधारभूत कुरा सिँचाइ, प्रविधि, बजार र वस्तु मूल्य शृंखलाले माग गरेअनुरूप उत्पादनपश्चात प्रशोधन, मूल्य अभिवृद्धि हुन नसक्नु नै हुन् ।” दीर्घकालनि कृषि योजनाले माग गरेअनुरूप बजेट, संरचनामा सुधार र प्रविधि तथा राजनीतिक अस्थिरताले पनि कृषि विकासले फड्को मार्न नसकेको प्रतिवेदनले औंल्याएको छ ।
विभिन्न वर्षहरूमा कृषि, सिँचाइ मन्त्रालय, वन मन्त्रालय र पूर्वाधार विकास तथा कृषि सडक विभागले प्राप्त गरेका बजेटसमेतको हिस्सालाई आयोगले कृषि क्षेत्रको बजेटको रूपमा चित्रण गरिएको छ । पहिलो पञ्चवर्षीय योजना २०१३ देखि नै कृषि विकासको विषय प्राथमिकतामा परेको थियो भने त्यसपछिका आवधिक योजनाहरु, दीर्घकालीन योजनाहरु र पछिल्ला वर्षहरुमा वार्षिक कार्यक्रमहरुमा पनि कृषिले प्राथमिकता पाउन थालेको चर्चा प्रतिवेदनमा छ । “नेपालको पहिलो योजनाबाट नै पूर्वाधार निर्माणका साथै कृषि फार्महरूको स्थापना, माछा भुरा, प्रशोधित दूधलगायत अन्य देशबाट बोटबिरुवा, बीउ भित्र्याई अध्ययन परीक्षणका साथै करिब २५ हजार हेक्टरमा सिँचाइको व्यवस्था भएको देखिन्छ,” प्रतिवेदनमा भनिएको छ, “योजना अवधिमा विनियोजित बजेट खर्च हुन नसक्नु, सिँचाइमा लक्ष्यअनुरूप प्रगति नहुनुजस्ता विविध कारणले उत्पादकत्व वृद्धि सोचेअनुरूप हुनसकेको देखिँदैन ।”
हालसम्म ३ वटा त्रिवर्षीय र १० वटा पञ्च वर्षीय गरी कुल १३ वटा आवधिक योजना सञ्चालनमा आएका छन् भने अधिकांश योजनामा अन्य विकाससँग कृषिका कुरा पनि कुनै कुनै रूपमा परेका छन् ।
कृषि नीति जारी भएयता मात्र २० वटाभन्दा बढी नीति, १८ वटा ऐन, ९ वटा नियमावली र ५ वटा आदेशहरू कार्यान्वयनमा छन् । बर्सेनि मन्त्रालयका बजेट कार्यान्वयनका लागि दर्जन बढी कार्यविधि नै बनाइन्छन् । सुशासन सुनिश्चितता, सरोकारवालाको सहभागिता, भूमि व्यवस्थापन, विकेन्द्रित अनुसन्धानमा आधारित भई कृषिलाई प्रतिस्पर्धात्मक बनाउने उद्देश्य लिइएको कृषि विकास रणनीति (एडीएस) पनि आगामी वर्षदेखि लागू हँुदैछ भने मन्त्रालयले २७ बुँदे प्रतिबद्धतापत्र जारी गर्दै आत्मनिर्भरमुखी कार्यक्रम ल्याउने घोषणाअनुरूपको कार्यक्रम बजेट वक्तव्यले पनि समेटेको छ ।
देशका करिब ६० प्रतिशत जनता कृषिमा आधारित रहेको र कुल गार्हस्थ्य उत्पादनको करिब ३३.१ रहेको भए पनि नीतिगत समस्या नै विकासका बाधक रहेको कृषिविज्ञ डा. कृष्ण पौडेल बताउँछन् । “हाम्रा नीतिहरु जति छन्, यी लागू भएमात्र पनि कृषि विकासको लक्ष्य हासिल गर्न सकिन्छ,” उनी भन्छन्, “आवश्यकताभन्दा बढी नीति र कानुनमात्र बनाउने तर त्यसको कार्यान्वयनमा ध्यान नदिने प्रवृत्ति अझै पनि देखिन्छ ।” नीति जस्तो भए पनि वार्षिक कार्यक्रम किसानमुखी बनाउन जरुरी रहेको उनी बताउँछन् ।
प्रतिवेदनले समन्वयकारी निकायहरुमा समन्वय कम देखिएको जनाउँदै यसतर्फ ध्यान दिनुपर्नेमा जोड दिएको छ । कृषि विकास मन्त्रालयका प्रवक्ता योगेन्द्र कार्कीले आगामी वर्षको बजेट उत्पादन वृद्धिको लक्ष्य हासिल गर्नमा केन्द्रित भएको बताए । “कृषिका लागि मुख्य विषय सिँचाइ हो । सिँचाइ र कृषि मन्त्रालयबीच विगतमा आपसी समन्वयमा समस्या देखिएको यथार्थ हो,” उनी भन्छन्, “आगामी आर्थिक वर्षदेखि यस्तो हुँदैन । हामी सिँचाइ मन्त्रालयसँम मिलेर कार्यक्रम ल्याउनेछौं ।” अनुगमन संयन्त्र पनि सुधार गर्ने योजना रहेको उनको भनाइ छ ।
  कार्यान्वयन कमजोर हुँदा कृषि नीतिको लक्ष्य अपूरो        