
﻿सेयर बजार एकै दिन ५५ अंक घटेर फेरि रिकभर भयो, जुन साढे २ प्रतिशतको गिरावट थियो
नयाँ पत्रिका
काठमाडौं, २९ असार ।
सामान्यतया बजारमा नदेखिने खालको प्रवृत्ति मंगलबार नेप्सेमा देखिएको छ । यस दिन कारोबार सुरु भएदेखि नै लगातार उकालो लागेर नेप्से ७ अंक बढिसकेपछि घट्न थाल्यो । १ हजार ७ सय ९ अंकबाट ओरालो लागेको नेप्से परिसूचक लगातार ५५ अंक घट्यो र १ हजार ६ सय ५४ अंकमा झर्‍यो । सायद नेप्सेमा यति धेरै फराकिलो उतारचढाव देखिएको थिएन । बजार सूचकांकले ३ घन्टाको छोटो अवधिमा आफ्नो प्रवृत्तिलाई यसरी परिवर्तन गरिदियो कि साढे १६ सय अंकमा झरिसकेको बजार त्यसपछि स्थिर बन्न सकेन र तुरुन्तै उकालो लाग्यो । केही मिनेटपछि नै नेप्से पुन: ५० अंक बढ्यो र १ हजार ७ सय ४ अंकमा पुग्यो । त्यसपछि फेरि घटेर १ हजार ६ सय ९३ दशमलव शून्य ७ अंकमा बजार बन्द भयो ।
एकै दिन बजार परिसूचक साढे २ प्रतिशत घटेर पुन: रिकभर हुने घटना विश्व सेयर बजारमै दुर्लभ हुन्छ । यसले साना र नवप्रवेशी लगानीकर्तालाई प्रभावित पार्न सक्ने विश्लेषक बताउँछन् । ‘बजार निरन्तर ओरालो लागेपछि साना र नवप्रवेशी लगानीकर्ताले डराएर सेयर बेच्न थाल्छन्,’ लगानीकर्ता दीपक घिमिरेले भने, ‘घटेको वेलामा सेयर किन्नेले केही घन्टामै ठूलो पुँजीगत लाभ आर्जन गर्न सक्छन् ।’सरकार परिवर्तनको असर
नेकपा माओवादी केन्द्रले सरकारलाई दिएको समर्थन फिर्ता लिने निर्णय गरेसँगै सेयर बजारमा यसको तत्कालीन प्रभाव देखियो । मंगलबारको यस्तो उतारचढावलाई राजनीतिक घटनाक्रमको प्रभावका रूपमा हेरिएको छ । तर, तत्कालै बजार उकालो लाग्नुमा ठूला लगानीकर्ताको विश्वस्तता नै मूल
कारण रहेको विश्लेषकहरू बताउँछन् । ‘पुससम्म सेयर बजार घट्ने सम्भावना निकै कम देखिन्छ,’ पूर्वबैंकर एवं विश्लेषक अनलराज भट्टराई भन्छन्, ‘यस्तो आकस्मिक उतारचढावमा बाठा लगानीकर्ताले उच्च लाभ लिन सक्छन् ।’