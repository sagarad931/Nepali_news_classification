
﻿काठमाडौं, १७ साउन । नेपाल–जापान सम्बन्धको ६० वर्ष पूरा भएको अवसरमा नेपाल पर्यटन बोर्ड तथा पर्यटन व्यवसायीहरूले जापानी पर्यटकका लागि छुट्टै विशेष प्याकेज बनाउने तयारी गरेका छन् ।
यस विषयमा व्यवसायी र बोर्डबीच केही चरणमा छलफलसमेत भइसकेको छ । सबै क्षेत्रको प्याकेज तयार भएपछि बोर्डले आगामी सेप्टेम्बर २२ देखि २५ सम्म सञ्चालन हुने ‘जापान वल्र्ड टुरिजम फेयर २०१६’ मा सहभागी भएर व्यापक प्रचारप्रसार गर्ने कार्यक्रम तयार गरेको छ ।
नेपाली पर्यटनको सबैभन्दा बढी प्रचार जापानी महिला जुन्को ताबेईले सगरमाथा आरोहण गरेपछि भएको थियो । उनी सगरमाथा आरोहण गर्ने विश्वकै पहिलो महिला हुन् । ताबेईले ०३२ साल जेठ २ गते पहिलो महिला सगरमाथा आरोहीका रूपमा सगरमाथाको सफल आरोहण गरेकी थिइन् ।
ताबेई गत जेठमा नेपाल आएर नेपाल सुरक्षित भएकाले ढुक्क भएर भ्रमण गर्न आग्रह गरेकी थिइन् । पर्यटन बोर्डका वरिष्ठ अधिकृत कुन्दन शर्माका अनुसार बोर्डले पर्यटनसँग सम्बन्धित सबै व्यावसायिक संघ–संस्थाहरूलाई ‘डायमन्ड जुब्ली अफर’ बनाएर बोर्डमा पेस गर्न भनेको छ ।
बोर्डका सीईओ दीपकराज जोशीको अगुवाइमा गत साता होटल एसोसिएसन अफ नेपाल (हान), ट्रेकिङ एजेन्सिज एसोसिएसन अफ नेपाल (टान), नेपाल एसोसिएसन अफ टुर एन्ड ट्राभल एजेन्ट्स (नाट्टा), नेपाल वायुसेवा निगम, बुद्ध एयर, यति एयरलाइन्सलगायत संघ–संस्था तथा कम्पनीसँग यसबारे छलफल भइसकेको छ । छलफलमा सबै व्यावसायिक संस्थाका प्रतिनिधिले प्याकेज तयार गरेर बोर्डलाई पठाउने प्रतिबद्धता जनाएको शर्माले जानकारी दिए ।
सिधा उडान आवश्यक
नेपालमा जापानबाट सिधा उडान हुन नसक्दा पर्यटक संख्या प्रत्येक वर्ष घट्दै गएको छ । सन् २००३ मा निगमले काठमाडौं–ओसाका उडान गर्दा २७ हजार ४१२ पर्यटक नेपाल भित्रिएकोमा सन् २०१४ सम्म आइपुग्दा घटेर २५ हजार ८२९ मा सीमित भएको छ । भने सन् २०१५ मा १७ हजार ६ सय १३ जापानी पर्यटकले नेपाल भ्रमण गरेका छन् ।
१३ वर्षअघि नेपाल आउने पर्यटकमध्ये जापानीको हिस्सा ८.१ प्रतिशत रहेकोमा सन् २०१४ सम्म आइपुग्दा यो हिस्सा घटेर ३.३ प्रतिशतमा झरेको छ । नेपालले सिधा उडान गर्दाको समय र हालको पर्यटक आगमनदरको संख्यामा धेरै भिन्नता रहेकाले निगमले सिधा उडान थाल्नुको विकल्प नभएको बताउँछन् नेपाल वायुसेवा निगमका प्रवक्ता रामहरि शर्मा ।
नेपाल वायुसेवाले वाईड बडी जहाज खरिद गरेपछि सबैभन्दा पहिलो उडान जापानमा गर्ने लक्ष्य राखेकाले पनि आगमी दिनमा जापानी पर्यटक बढ्ने दाबी शर्माको छ ।
यसअघि निगमले सन् १९९४ देखि सन् २००७ सम्म जापान उडान गरेको थियो । “जहाज अभाव भएपछि जापान उडान रोकेको हो । जहाज आउनेबित्तिकै पहिलो उडान नै जापान गर्ने हाम्रो तयारी हो,” शर्माले भने ।
जापानी पर्यटकको औसत नेपाल बसाइ १० दिन हुने गरेको सरकारी तथ्यांक छ । उनीहरूको मुख्य गन्तव्य खासगरी नगरकोट, पोखरा, लुम्बिनी, चितवन र काठमाडौं हुने गरेको छ । पदयात्रा तथा हिमाल आरोहणमा पनि केही पर्यटक जाने गरे पनि मुख्यगरी जापानी पर्यटक पोखरा, लुम्बिनी र सौराह घुम्न बढी मन पराउँछन् ।
त्रिभुवन विमानस्थलमा अवतरण गरेपछि उनीहरू काठमाडौं वरपर मुख्यगरी नगरकोट, स्वयम्भूलगायत क्षेत्र घुम्ने गर्छन् । काठमाडौं वरपरमध्ये बढी जाने गन्तव्य भनेको दामन हो । दामनबाट अर्कोे दिन बन्दीपुर जापानीको अर्को गन्तव्य हुन्छ । त्यसपछिको गन्तव्य हो पोखरा ।
पोखरामा प्याराग्लाइडिङ, जिप फ्लायर, बोटिङ, साइक्लिङ गर्ने उनीहरूको सोख हुने गर्छ । पोखरापछिको गन्तव्य लुम्बिनी हुन्छ । नेपाल आउने प्रायः जापानी पर्यटक लुम्बिनी पुग्ने पर्यटन व्यवसायीहरू बताउँछन् ।
लुम्बिनीको घुमघाम सकेर अर्को गन्तव्य चितवनको सौराहा हो । सौराहमा जंगल सफारी र नारायणी तीरमा रमाउँछन् । चितवनको घुमाघामपछि काठमाडौं आएर एक दिनको आरामपछि उनीहरू जापान फर्किन्छन् ।
युरोपियन, अमेरिकन र एसियाली पर्यटन बजारमा धेरै भिन्नता छ । “युरोपियन र अमेरिकी पर्यटक आफैंमा रमाउन सक्छन् । तर, एसियाली त्यसमा पनि जापानी पर्यटकलाई रमाइलो गराइदिनु पर्छ,” पर्यटन व्यवसायी योगेन्द्र शाक्य भन्छन् ।
पर्यटन पूर्वाधार पनि युरोपियन र एसियालीलाई फरक रहेकाले सोहीअनुसारको निर्माणमा केन्द्रित हुन आवश्यक रहेको शाक्य बताउँछन् । “युरोपियनहरू यहाँको भत्केको सडक हेरेर पनि रमाउँछन् । तर एसियालीलई त्यो मन पर्दैन,” शाक्यले भने, “जापानीलाई एडभेन्चर पनि सुविधा पनि चाहिन्छ ।”
  जापानी पर्यटकलाई ‘डायमन्ड जुब्ली अफर’        