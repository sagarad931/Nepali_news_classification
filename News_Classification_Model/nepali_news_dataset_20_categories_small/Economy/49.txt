
﻿नयाँ पत्रिका काठमाडौं, २० असार
जिल्लामा पछिल्लो समय जीवन बिमा गराउनेको संख्या बढेको छ । जीवन बिमामा सर्वसाधारणको आकर्षण बढ्न थालेपछि बिमा कम्पनीको कारोबार पनि बढ्न थालेको छ ।
नेसनल लाइफमार्फत ३२ सयले गराए जीवन बिमा
नेसनल लाइफ इन्स्योरेन्स कम्पनी चन्द्रनिगाहपुर शाखामा ३ हजार २ सय ५३ जनाले जीवन बीमा गराइसकेका छन् । सात वर्षदेखि चन्द्रनिगाहपुरमा शाखा विस्तार गरी कम्पनीले सेवा प्रदान गर्दै आइरहेको छ । ०६६ देखि ०७३ जेठ मसान्तसम्म एक हजार ४ सय एक व्यक्ति र १६ सदस्य संस्थाका ६ सय ६० कर्मचारीले जीवन बीमा सुविधा लिएको कम्पनीका चन्द्रनिगाहपुरका शाखा प्रबन्धक मुक्तिनाथ अधिकारीले जानकारी दिए ।
इन्दुशंकर चिनी मिल हरिऔनका ६२ कर्मचारी, जिविस मलंगवाका २२ र चन्द्रपुर नगर उद्योग वाणिज्य संघ कार्यसमितिमा आबद्ध १९ जनाले जीवन बिमा गरेको उनले बताए ।
चन्द्रनिगाहपुरबाट २ हजारको बिमा सुविधा
चन्द्रनिगाहपुरमा मात्र २ हजार ६१ जनाले जीवन बिमा सुविधा लिएका छन् । कम्तीमा २५ हजारदेखि २ करोड रुपैयाँसम्मको बिमा गर्न सकिने शाखा प्रबन्ध अधिकारीको भनाइ छ ।
०७४ भित्र ४८० बिमित पुर्‍याउने लक्ष्य
जीवन बिमाको समयावधि ५ देखि २५ वर्षसम्मको हुने उनले जानकारी दिए । कम्पनीको शाखाबाट मासिक ४० जनाभन्दा बढीले जीवन बिमा गरेको र ०७४ भित्र ४ सय ८० जना बिमित गर्ने लक्ष्य रहेको उनले बताए ।
कम्पनीले बिमा लाभ भुक्तानीअन्तर्गत बिमांक रकम र त्यसमा आर्जित बोनस एकमुष्ट भुक्तानी, बिमा अवधि समाप्त भएपछि कुनै पनि बिमा शुल्क भुक्तानी गर्नु नपर्ने र कुनै पनि समयमा बिमितको निधन भए इच्छाएको व्यक्तिलाई बिमांक रकम भुक्तानी गर्दै आएको जनाएको छ ।
जिल्लामा बढ्दै बिमा कम्पनी
कम्पनीको चन्द्रनिगाहपुर शाखामा जीवन बिमा अभिकर्ता २ सय छन् । हाल जिल्लामा नेसनल लाइफ, प्राइम लाइफ, सूर्या लाइफ इन्स्योरेन्सलगायतले जीवन बिमा सेवा प्रदान गर्दै आएका छन् ।