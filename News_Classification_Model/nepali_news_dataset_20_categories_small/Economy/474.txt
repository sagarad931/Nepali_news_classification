
﻿९ पुस, नवलपरासी। नवलपरासीका उखु किसान तौलमा ठगिने गरेको पाइएको छ । जिल्ला प्रशासन कार्यालयले गरेको अनुगमनका क्रममा विभिन्न स्थानमा व्यक्तिले सञ्चालन गरेको तौल केन्द्रमा वास्तविक तौलभन्दा कम तौल देखाएर किसान ठगिने गरेको पाइएको हो ।

जिल्लामा अवैध रुपमा सञ्चाल गरिएका तौल केन्द्रले वास्तविक तौलभन्दा कम तौल देखाउने गरेको पाइएको अनुगमनमा खटिएका सहायक प्रजिअ माधवप्रसाद ढुङ्गानाले बताए ।
तौलमा ठगी गरेको पाइएपछि बौदौली र भुजहवामा सञ्चालित तौल केन्द्रमा सिलबन्दी गरिएको छ, सहायक प्रजिअ ढुगांनाले भने, “नाप तौल तथा गुणस्तर विभागको स्वीकृत बिना सञ्चालनमा रहेका र किसानको उखु तौलमा ठगी गरेको पाइएकाले यी दुई वटा तौल केन्द्रमा सिलबन्दी गरिएको हो ।”
अन्य स्थानका तौल केन्द्रले पनि ठगी गरेको जनगुनासो आएपछि विभिन्न व्यक्ति र उद्योगले सञ्चालन गरेको तौल केन्द्रको अनुगमन र निरीक्षणलाई तिव्रता दिइएको जिल्ला प्रशासन कार्यालय नवलपरासीले जनाएको छ ।
नवलपरासीमा वार्षिक रुपमा ३० लाख क्विन्टल उखु उत्पादन हुने गरेका छन् । जिल्लामा लुम्बिनी चिनी उद्योग, वाग्मती चिनी उद्योग, इन्दिरा चिनी उद्योग र मोहीनी सुगर मिल्स सञ्चालनमा छन । यहाँका १० हजार घरधुरीले करिब ५५ हजार विघा क्षेत्रफलमा उखु खेती गर्दै आएका छन् ।
