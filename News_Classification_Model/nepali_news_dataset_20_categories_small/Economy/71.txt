
﻿नेपालमा बोटलिङ हुने विदेशी ब्रान्डका मदिराले ६ प्रतिशत मात्रै रोयल्टी लैजान पाउने व्यवस्थापछि रोयल स्ट्यागको उत्पादन बन्द
प्रकटकुमार शिशिर/नयाँ पत्रिकाकाठमाडौं, २३ असार
नेपाली कम्पनीसँग बोटलिङ साझेदारीमा उत्पादन गरिरहेको भारतीय मदिरा ब्रान्ड रोयल स्ट्यागले नेपालमा उत्पादन बन्द गरेको छ । सरकारले विदेशी मदिरा ब्रान्डले नेपालमा उत्पादन गरेर ६ प्रतिशत मात्र रोयल्टी लैजान पाउने प्रावधान ल्याएको भन्दै रोयल स्ट्याग नेपाल छाड्न लागेको हो ।
हिमालयन डिस्टिलरीसँग सम्झौता गरेर नेपालमा उत्पादन हुँदै आएको रोयल स्ट्याग नेपालमा १६ वर्षअघि प्रवेश गरेको थियो । नेपालमा ह्विस्की कल्चरलाई व्यापक बनाउने श्रेयसमेत पाएको रोयल स्ट्यागले नेपालमा ब्रान्डमा मात्र ६ अर्बभन्दा बढी खर्च गरेको जनाएको छ ।
सरकारले गत असोजमा मदिरा तथा वियरसम्बन्धी मापदण्ड २०७२ लागू गरेर विदेशी ट्रेडमार्क प्रयोग गरी नेपालमा विदेशी ब्रान्डको वा स्वदेशी ट्रेडमार्क नै प्रयोग गरी मदिरा एवं बियर उत्पादन गर्न सामान्यता उद्योगको खुद नाफाको १० प्रतिशतसम्म वा बिक्री मूल्यको ६ प्रतिशतसम्म रोयल्टीका रूपमा दिन सक्ने व्यवस्था गरेको थियो । मापदण्ड बनाएको १० महिनापछि निर्णय सार्वजनिक गरेको उद्योग विभागले निर्यात गर्ने मदिराको हकमा निर्यात गरेका परिमाणको आधारमा दुई पक्षबीचको सम्झौता अनुसार रोयल्टी निर्धारण गर्न सक्ने व्यवस्था भने गरेको छ ।
उद्योग विभागका महानिर्देशक महेश्वर न्यौपानेले सरकारले विदेशी ब्रान्डको ट्रेडमार्क लिएर नेपालमा उत्पादन गर्ने विषयमा नयाँ मापदण्ड ल्याएको बताए । ‘हामीले गत असोजमा नै यस विषयमा निर्णय गरेका हौा । सम्बन्धितलाई जानकारी भइसकेको छ, रोयल स्ट्यागले पनि हामीलाई अनौपचारिक रूपमा नेपाल छाड्ने जानकारी दिएको छ,’ उनले भने ।
सरकारले यसअघि विदेशी ब्रान्डको ट्रेडमार्कमा ३० प्रतिशतसम्म रोयल्टी लैजान दिने प्रावधान राखेको थियो । नयाँ व्यवस्थापछि भारतीय ब्रान्ड रोयल स्ट्यागले नेपाल छाड्ने औपचारिक जानकारी उद्योग विभागमा दिइसकेको छ । रोयल स्ट्यागले नेपाल छाड्ने भएपछि यसका नेपाल प्रमुख रविन्द्र सैनी गत साता भारतमा पुगेर नेपालको नयाँ व्यवस्थाका बारेमा जानकारी गराएका थिए । उनले आगामी साता पनि नेपाल छाड्दै छन् ।
रोयल स्ट्याग स्रोतले बजारका स्थानीय खेलाडीहरूले दबाब दिएपछि नयाँ मापदण्ड आएको जनाएको छ । ‘नत्र २० प्रतिशतसम्म नाफा लिन मिल्ने कानुन छ, विदेशी ब्रान्डलाई किन ६ प्रतिशतमा सीमित राखियो ?’ स्रोतले बतायो । विदेशी ब्रान्डलाई हटाउने अभिप्रायले नै यस्तो व्यवस्था ल्याइएको रोयल स्ट्याग स्रोतले जानकारी दियो ।
‘हामीले ८ वर्ष ब्रान्डमाथि लगानी गरेका थियौा, ब्रान्डमा मात्र ६ अर्बभन्दा बढी लगानी गरेको थियो अब त्यो कसले दिने ?’ स्रोतले भन्यो । आफूहरूले स्टिकर लगाएर काम गर्न सुरु गरेका कारण त्यो पछि व्यवस्थित भएको पनि रोयल स्ट्याग स्रोतले बतायो । ‘कम्पनीले लाभांशचाहिा लान पाउने, रोयल्टी लिएर जान नपाउने ?’ स्रोतले भन्यो ।
आफूहरूले नेपालमा नै प्लान्ट राख्ने योजना बनाए पनि सरकारले त्यसको ढोका नै बन्द गरेको आरोप पनि कम्पनी स्रोतले लगायो । ‘यसले विदेशी लगानीलाई निरुत्साहित गर्नेछ,’ स्रोतको भनाइ छ ।
रोयल स्ट्यागले उत्पादन बन्द गरेपछि गत १७ जुनमा लेबल, क्याप, बोतल, काटनलगायतका मदिरा प्याकेजिङमा प्रयोग हुने सबै वस्तु नष्ट गरेको छ । नेपालको साझेदारसँग १ जुलाईमा सम्झौता भंग गरेको रोयल स्ट्यागले जनाएको छ । नयाँ मापदण्डका कारण नेपालमा बोटलिङ हुने विदेशी ब्रान्ड बकार्डी, सिग्नेचर, एन्टिक्विटी, अफिसर्स च्वाइसलगायतलाई पनि असर पुगेको छ ।
सरकारले नाफामा १० प्रतिशत र बिक्रीमा ६ प्रतिशत मात्र रोयल्टी लैजान पाउने प्रावधान ल्याएको जानकारी पाएको नेपाल मदिरा उत्पादक संघका अध्यक्ष रवि केसीले बताए । ‘केही कम्पनीलाई त्यससम्बन्धी पत्र पठाएको छ भन्ने सुनिएको छ, आधिकारिक रूपमा कसैलाई भनेको छैन,’ उनले भने । सरकारले ४० प्रतिशत भी/भी वा सोभन्दा कम प्रतिशतको उत्पादन गर्ने उद्योगमा विदेशी लगानी गर्न नपाइने नीति ल्याएको छ ।