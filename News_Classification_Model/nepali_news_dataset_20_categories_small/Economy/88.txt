
﻿नयाँ पत्रिकाकाठमाडौं, २६ असार
जग्गा विवादका कारण बत्तिसपुतली– ९ को ११ रोपनी क्षेत्रफलमा लगाइएको फूलखेती प्रशासनले नष्ट गराएको छ । फ्लोरिकल्चर एसोसिएनका कार्यबाहक अध्यक्ष दिलीप वादेको जय किसान नर्सरीसहित पञ्चकुमारी नर्सरी र रोजमेड गार्डेनिङमा २ करोड ६५ लाख रुपैयाँबराबरको क्षति भएको एसोसिएनले जनाएको छ ।
व्यावसायीले लिजमा लिई नर्सरी सञ्चालन गर्दैै आएको जग्गा घरेलु तथा साना उद्योग विकास समितिको हो । गुठी संस्थानको जग्गा तीन मोही लक्ष्मण श्रेष्ठ, विद्यादेवी श्रेष्ठ र मैयादेवी श्रेष्ठले कमाइरहेका थिए । उनीहरूसँगै भाडामा लिएर ४० वर्षदेखि त्यहाँ नर्सरी सञ्चालनमा थियो । जग्गाले ०३९ देखि मुद्दा खेपिरहेको थियो । र, समितिले मुद्दा जित्दै जग्गा आफ्नो पक्षमा पारेको थियो ।
‘कार्यबाहक अध्यक्ष बादेसहित तीन व्यावसायीले ४० वर्षदेखि त्यहा“ फूलखेती गरिरहनुभएको थियो,’ महासचिव तामाङले भने, ‘तर, अहिले व्यावसायीलाई उचित व्यवस्थापन गर्ने मौका नदिई नष्ट गर्ने काम भयो । यसबाट २ करोड ६५ लाखबराबरको क्षति भएको छ । व्यावसायीले यसको क्षतिपूर्ति पाउनुपर्छ ।’
समितिले २१ असारमा सूचना प्रकाशित गरी जग्गा खाली गराउन व्यवसायीलाई सूचित गरेको उनले बताए । ‘हामीले सूचनाअनुसार नै आवश्यक बन्दोबस्ती गर्दै थियौँ,’ उनले भने, ‘तर, शुक्रबार एक्कासि डोजर ल्याएर प्रशासनले घर, टहरा र सबै संरचना भत्कायो,’ उनले भने, ‘हामीले १ घन्टा समय मागेर आवश्यक सामान सार्छौंभन्दा पनि दिइएन ।’