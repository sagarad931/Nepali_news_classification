
﻿कारोबार संवाददाता
काठमाडौं, २७ असार
नेपालमा मासुको बढ्दो मागसँगै बर्सेनि उत्पादनसमेत बढ्दै गएको छ । चालू आर्थिक वर्षमा कुल ३ लाख ९ हजार ९४३ टन मासु उत्पादन हुने पशुपन्छी विकास मन्त्रालयको प्रारम्भिक अनुमान छ ।
गत वर्षको भूकम्पले पशुपन्छीको क्षेत्रमा गरेको क्षतिका बाबजुद पनि चालू आर्थिक वर्षमा गत आर्थिक वर्षको तुलनामा ३ प्रतिशत बढी मासु उत्पादन हुने भएको हो । नेपालमा मासुको उद्देश्यले राँगा, खसीबोका, बंगुर, सुँगुर, भेडा, कुखुरा, हाँसलगायतका पशुपन्छी पालन गर्ने गरिन्छ ।
आत्मनिर्भर मानिएको कुखुराको मासु उत्पादन वृद्धिदर सबैभन्दा बढी ६.१ प्रतिशत छ ।  चालू आवमा ४८ हजार २३० टन कुखुराको मासु उत्पादन भएको मन्त्रालयको प्रारम्भिक अनुमान छ । प्रतिकिलो औसत खुद्रा मूल्य ३५० मानेर हिसाब गर्दा कुखुराको मासु मात्र पौने १७ अर्बबराबरको उत्पादन भएको छ । बर्सेनि मागसँग उत्पादनसमेत वृद्धि हुँदै गए पनि मुलुकलाई आवश्यक पर्ने कुखुराको मासु नेपालमै उत्पादन हुने गरेको छ । आर्थिक वर्ष ०७०/७१ मा बर्डफ्लुका कारण अघिल्लो वर्षको तुलनामा करिब ५ प्रतिशतले उत्पादन घटेको थियो । पछिल्लो आधा दशकमा अन्य वर्षमा भने उत्पादन वृद्धिदर ४ देखि ६ प्रतिशतसम्म पुगेको पाइन्छ ।
आम्दानी राम्रो भएको र बजारसमेत पाइने भएकाले पछिल्लो समयमा खसीबोका पालनमा लाग्ने युवाको संख्यासमेत बढ्दै गएको छ । नेपाल व्यावसायिक बाख्रापालक महासंघका अनुसार व्यावसायिक रूपमा भेडाबाख्रा पालनमा मात्र २० करोडभन्दा बढीको लगानी छ । यो क्षेत्रमा लगानी बढ्ने क्रममा देखिन्छ । संघका अध्यक्ष शंकरप्रसाद मैनालीले व्यावसायिक बाख्रा फार्महरू व्यक्तिकै पहलमा सञ्चालनमा आइरहेका र सरकारी अनुदान तथा सुविधाको प्रयोग भने निकै न्यून भएको गुनासो गर्छन् ।
कुखुरापछि सबैभन्दा बढी खपत हुनेमा खसीबोकाको मासु नै देखिन्छ । चालू आवमा खसीबोकाको मासुको उत्पादन गत वर्षको तुलनामा ४.५ प्रतिशले बढेर ६३ हजार ६४६ टन पुगेको छ । मुलुकभर खसीबोकाको बजारमूल्य प्रतिकिलो ५ सयदेखि ९ सय रुपैयाँसम्म छ । प्रतिकिलो औसत ७०० रुपैयाँले मात्र हिसाब गर्दा पनि नेपालमा उत्पादन हुने खसीबोकाको बजार मूल्य साढे ४४ अर्बभन्दा बढी देखिन्छ ।
चालू आवको ११ महिनामा १ करोड २६ लाख रकमबराबरको राँगा र २ अर्ब २६ करोडको खसीबोका आयात भएको तथ्यांक छ । सरकारले आगामी दुई वर्षभित्र देशलाई मासुमा आत्मनिर्भर बनाउने घोषणा गरेको छ । थोरै मात्रामा आयात हुने राँगा र हालको बजारको मागको करिब २० देखि २५ आयात गरिँदै गरिएको खसीबोकाको आयातलाई प्रतिस्थापन गर्नुपर्ने हुन्छ । “घोषणा गरिएअनुसार नै मासु र अण्डामा आत्मनिर्भरको कार्यक्रम लागू गर्नेछौं,” पशुपन्छी विकास मन्त्रालयका प्रवक्ता श्यामप्रसाद पौड्यालले भने, “यसका लागि विस्तृत कार्ययोजना तयार गर्ने काम भइरहेको छ ।” उत्पादन, प्रशोधन र बजारीकरणसमेतलाई लक्षित गरी मन्त्रालयले कार्यक्रम तयारी गरिरहेको उनले बताए ।
निर्यातको समेत सम्भावना बोकेको सुंगुर/बंगुर उत्पादनको वृद्धिदरसमेत उच्च छ । कुखुरा पछि सुंगुर बंगुरको मासुको वृद्धिदर ५.१ प्रतिशत रहेको तथ्यांक छ । चालू आवमा २१ हजार १६१ मेटन सुंगुर बंगुरको मासु उत्पादन भएको थियो । हालको खुद्रा मूल्य ३५० को आधारमा हेर्दा यो उत्पादन झन्डै साढे सात अर्ब बराबर हो । आव ०७१/७२ मा ४.४९ प्रतिशतले उत्पादन बढेकोे थियो । आव ०६८/६९ अघिसम्म वृद्धिदर सामान्य रहेकोमा आव ०७०/७१ मा भने ६.१५ प्रतिशतले उत्पादन वृद्धि भएको थियो ।
  चालू आवमा ३ लाख टन मासु उत्पादन        