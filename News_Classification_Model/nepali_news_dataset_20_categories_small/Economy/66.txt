
﻿चितवन, २२ असार – जिल्लामा फस्टाउँदै गएको केरा बगान धमाधम खण्डिकरण (प्लटिङ) हुँदै गएको पाइएको छ । केराको बगानभित्रै बाटो खनेर ग्राभेल हाल्ने क्रम तीव्र रुपमा भइरहेको छ । चितवन केरा उत्पादक सङ्घका अध्यक्ष विष्णुहरि पन्तले आफूले भाडामा लिएर केराखेती गर्दैआएको तीन बिगाहा जग्गा खण्डिकरण गरिएकाले केराखेती मासिएको बताए ।
खैरहनी नगरपालिका– १ चैनपुरमा उनले पाँच वर्षका लागि १५ बिगाहा जग्गा भाडामा लिएर केराखेती गरेका थिए । तर सम्झौताको दुई वर्ष नपुग्दै तीन बिगाहा जग्गाको भाडा फिर्ता लिएर जग्गा खण्डिकरण गरिँदै छ । स्थानीय गोपाल अधिकारीले जग्गा बेचेपछि सो क्षेत्रमा केरा नउखेलिकनै भित्रभित्रै खण्डिकरण गरिएपछि किसान चिन्तित बनेका छन् ।
यस्तै स्थानीय देवी अधिकारीको एक बिगाहा जग्गामा पनि केरा नउखेलिकन खण्डिकरण भएको छ । चैनपुरमा मात्रै तीन बिगाहा केरा बगानमा खण्डिकरण गरिएको केरा व्यवसायीले बताएका छन् ।
यसैगरी रत्ननगर नगरपालिकाको जिरौनाका केरा बगानमा बिगाहाभन्दा बढी जग्गा खण्डिकरण भएको छ । जिल्लामा पछिल्लो समय केराखेती फस्टाउँदै गएको छ । गत वर्ष करिब ६०० बिगाहा क्षेत्रमा केराखेती गरिएको उद्योग वाणिज्य सङ्घ चितवनका अध्यक्ष राजन गौतमले बताए । केरा बगान खण्डिकरण सरकारले रोक्नुपर्नेमा उनले जोड दिए ।
जिल्लामा केरा खेतीमा ६०० भन्दा बढी किसान संलग्न छन् भने रु ७५ करोड भन्दा बढीको लगानी छ । करिब दुई हजार ५०० बिगाहामा केराखेती गरिँदै आएको बताइएको छ । रासस
  केरा बगान खण्डिकरण हुँदै        