
﻿सरस्वती ढकाल
काठमाडौं, २४ असार
उत्पादनमूलक उद्योगमा आन्तरिक र बाह्य दुवैखाले लगानी घटिरहेका बेला सरकार भने नयाँ औद्योगिक क्षेत्र स्थापनाको तयारीमा जुटेको छ । सञ्चालनमा रहेका औद्योगिक क्षेत्रमा समेत न्यूनतम पूर्वाधार पु¥याउन नसकेको सरकारले नयाँ औद्योगिक क्षेत्रको नारालाई संघीयतासँग जोडेर प्रचार गरिरहे पनि यसको मुख्य सरोकारवाला पक्ष मानिने निजी क्षेत्र भने विश्वस्त छैन । सरकारले सबै प्रदेशमा न्यूनतम हजार बिघाका ठूला औद्योगिक क्षेत्र सञ्चालन गर्ने तयारी गरेको छ ।
व्यापार घाटा न्यूनीकरण, युवा पलायन र रेमिट्यान्समुखी अर्थतन्त्रबाट देशलाई निर्यात व्यापारतर्फ लैजान भन्दै सरकारले ठूला औद्यागिक क्षेत्रको अवधारणा ल्याएको हो । तर, हाल औद्योगिक क्षेत्रका लागि कित्ताकाट गरिएका अधिकांश क्षेत्रहरू उत्पादनका दृष्टिले प्रचुर सम्भावनायुक्त मानिन्छन् । औद्योगिक क्षेत्रसँगै त्यस आसपास हुने बस्ती विस्तारले यस्तो भूमि मासिने जोखिम पनि छ । त्यसैले भएका औद्योगिक क्षेत्रलाई नै अधिकतम उपयोग गर्नुपर्ने विज्ञहरूको मत छ । सरकारले झापाको दमक, सर्लाही, मकवानपुरको मयुरधाप, कास्कीको लेखनाथ पटनरी, रुपन्देहीको मोतीपुर, नेपालगन्जको नौबस्ता र कञ्चनपुरको दैजीमा प्रादेशिक औद्योगिक क्षेत्रका लागि प्रस्ताव गरेको छ । यी स्थानमा कम्तिमा हजार बिघा क्षेत्रफलका औद्योगिक क्षेत्र बनाउने सरकारको योजना छ ।
पूर्वसचिव विमलप्रसाद वाग्ले सरकारले औद्योगिक क्षेत्रको स्थापना गरेर मात्रै देशमा लगानी आउने नभई लगानीमैत्री वातावरण बनाउनुपर्ने बताउँछन् । भएका आद्योगिक क्षेत्रमा उद्योगहरू नै बस्न नसकेको अवस्थामा नयाँ औद्योगिक क्षेत्र स्थापना गरेर मात्र लगानी आउन नसक्ने उनको भनाइ छ । भौगोलिक रूपमा नै सानो मुलुक र त्यसमा पनि उत्पादनशील क्षेत्र अत्यन्त न्यून रहेकाले औद्योगिक क्षेत्र, विशेष औद्योगिक क्षेत्र तथा वस्तुगत उत्पादन प्रशोधन केन्द्रका नाउँमा जमिन खण्डीकरण गर्न नहुने उनको भनाइ छ ।
सरकारी तथ्यांकअनुसार पछिल्लो एक दशकमा मुख्य खाद्यान्न बालीको उत्पादन क्षेत्रफल ९ प्रतिशतले घटिसकेको छ । खेतीयोग्य जमिनमा हाउजिङ तथा अपार्टमेन्ट निर्माण हुनु तथा ग्रामीण भेगमा पु¥याइएको सडकका कारण मुख्य खाद्यान्न बालीको उत्पादन क्षेत्रफल घटेको केन्द्रीय तथ्यांक विभागले जनाएको छ । विभागका उपमहानिर्देशक सुमनराज अर्यालका अनुसार खेतीयोग्य जमिन मासेर व्यक्तिगत घर बन्दै गएकाले यसको प्रभाव खाद्यान्न बालीको उत्पादन क्षेत्रफलमा परेको छ । यसरी औद्योगिक क्षेत्रसँगै बस्ती विस्तारसमेत हुने भएकाले उत्पादनमूलक क्षेत्र मासिने चिन्ता छ ।
राज्यले औद्योगिक क्षेत्र विस्तारभन्दा उत्पादन लागत घटाउनुपर्ने सरोकारवालाहरू बताउँछन् । “नेपालमा उद्योग सञ्चालन लागत महँगो छ । यसलाई घटाउनु सरकारको दायित्व हो, औद्योगिक क्षेत्र सहयोगी हुनु तर औद्योगिक क्षेत्र स्थापना हुँदैमा लगानी आउने भने होइन,” वाग्ले भन्छन् । उनका अनुसार भैरहवाको सेजमा पनि शुल्क नघटाएसम्म व्यवसायीले चासो देखाएनन्, शुल्क घटाउँदा पनि पर्याप्त आवदेन परेको छैन । भैरहवा सेजले नै लगानीमैत्री वातावरण नभएसम्म उद्योगी व्यवसायी लगानी गर्न इच्छुक नभएको देखाएकाले नयाँ औद्योगिक क्षेत्र अर्थहीन भएको उनको टिप्पणी छ ।
सरकारले भने औद्योगिक क्षेत्रको विकास गरी नेपालमै रोजगारी वृद्धि गरी युवा पलायन रोक्न यस्तो अवधारणा ल्याएको दाबी गरेको छ । उद्योग सचिव सूर्यप्रसाद सिलवालले विदेशी लगानीकर्ताले जग्गाको अभाव तथा महँगो मूल्यलाई नै कारण देखाएकाले औद्योगिक क्षेत्रको स्थापनाले उनीहरूलाई आकर्षित गर्न सकिने दाबी गरे ।
नेपालमा २०१९ सालमा अमेरिकी सरकारको सहयोगमा बालाजु औद्योगिक क्षेत्रको स्थापना हो । त्यसयता ११ वटा औद्योगिक क्षेत्र स्थापना भइसकेका छन् भने १० वटा सञ्चालनमा छन् । हाल भएका ११ वटा औद्योगिक क्षेत्रले ५ हजार ६ सय रोपनी जग्गा ओगटेका छन् भने १ हजार ७०६ उद्योग छन् । हाल सञ्चालनमा रहेका औद्योगिक क्षेत्र मोटर सोरुम, वर्कसप, होलसेल पसलजस्ता व्यवसायले ओगटेका छन् ।
  औद्योगिक क्षेत्र विस्तारले कृषि उत्पादनमा असर गर्ने        