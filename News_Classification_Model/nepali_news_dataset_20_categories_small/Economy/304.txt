
﻿१३ असोज, बैतडी । बैतडीमा सञ्चालनमा रहेका जिपका छत हटाउँदा दसैँ र तिहारका लागि घर फर्किने यात्रुलाई समस्या भएको छ ।

विशेषगरी दसँैतिहारका लागि भारतबाट घर फर्किरहेका यात्रुलाई सीमा नाका झुलाघाटदेखि सदरमुकाम चल्ने जिपका छत हटाउँदा समस्या भएको महाकाली सेती यातायात व्यवसायी समिति शाखा बैतडीका सचिव जनक रानाले जानकारी दिए । “गएको एक–दुई दिनयता सवारीसाधनमा यात्रुको चाप बढेको छ”, उनले भने, “यात्रुलाई आफ्नो सामान ढुवानी गर्न भने समस्या भएको छ ।”
भारतमा मजदुरी गरेर आएकालाई यो बढी समस्या भएको समेत सचिव रानाले बताए । केही दिनपहिले जिल्ला यातायात व्यवस्थापन तदर्थ समितिको बैठकले जिपमा भएका छत हटाउने निर्णय गरेपछि भारतबाट आएकालाई जिपमा सामान राख्न असजिलो भएको हो ।
यात्रुको समस्याका बारेमा जिल्ला प्रहरी कार्यालय, बैतडीका प्रहरी नायब उपरीक्षक बालनरसिंह राणाले यातायात व्यवसायीसँग यो विषयमा छलफल गर्ने बताए ।
तत्कालै जिपमा छत राख्ने कुरा सम्भव नहुने र यसका लागि वैकल्पिक उपाय अपनाइने प्रहरी नायब उपरीक्षक राणाले बताए । बैतडीको सीमा नाका झुलाघाटबाट पनि नेपाल भित्रिनेको सङ्ख्या बढ्दै गएका छन् । यसका साथै विगतको तुलानामा भारतबाट नेपाल आउनेको सङ्ख्या बढ्दै गएको बताइएको छ । दसैँ शुरुवात हुनै लाग्दा भारतमा काम गरिरहेका घर फर्कन थालेका हुन् ।
