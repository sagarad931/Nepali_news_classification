
﻿काठमाडौंः नेपाली कांग्रेसका सांसद डा प्रकाशशरण महतले एनसेलबाट राजस्व उठाउनेतर्फ सरकारले कुनै चासो नदिएको आरोप लगाएका छन् ।
व्यवस्थापिका संसद्मा आर्थिक विधेयकमाथिको छलफलमा भाग लिँदै महतले एनसेलबाट ४० अर्ब राजस्व उठाउने कुरामा सरकार असफल भएको आरोप लगाएका हुन् ।
‘एनसेलसँग ४० अर्ब भन्दा बढी कर उठाउन सकिने भनिएको छ । तर कर उठाउने तर्फ सरकारले चासो दिएन’, उनले भने, ‘संसद्का लेखा समितिदेखि अन्य समितिले पनि कुरा उठाएका थिए । तर सरकारले एनसेलबाट कर असुल्न सरकारले कुनै पाइला चालेको छैन ।’
एनसेलबाट कर उठाउने कुरामा चुकेको सरकार फोरजी सुविधा दिने क्रममा पनि प्रतिस्पर्धामा नलगी अघि बढेकोमा उनले आपत्ति जनाए ।
महतले ओली सरकारले प्रस्तुत गरेको बजेटमा करका दरहरु लागू हुन नसक्ने जिकिर गर्दै उठाउँछौ भनेर अनुमान गरिएको उठाउनेतर्फ कुनै चासो नदिइएको आरोप लगाए ।
  एनसेलसँग कर उठाउन सरकारले चासो दिएनः महत        