
﻿नयाँ पत्रिकाकाठमाडौं , २६ असार
पञ्चकन्या समूह, उपत्यका स्वतन्त्र निर्माण व्यवसायी संघ र मध्यपुर थिमी नगरपालिकाको संयुक्त आयोजनामा असार १७ देखि २३ सम्म भूकम्पप्रतिरोधात्मक भवन निर्माणसम्बन्धी डकर्मी तालिम मध्यपुर थिमी नगरपालिका, भक्तपुरमा सम्पन्न भएको छ ।
तालिम डकर्मी, ठेकेदार र भवन निर्माणसँग सम्बन्धित व्यक्ति गरी २५ जनालाई दिइएको थियो । कम्पनीका तर्फबाट तालिमका मुख्य प्रशिक्षक सिभिल इन्जिनियर रिवाज खत्री र सहायक प्रशिक्षक माधव ढकाल सहभागी भएका थिए ।
तालिम समापन अवसरमा मध्यपुर थिमी नगरपालिकाका प्रतिनिधि रविन्द्र श्रेष्ठ, उपत्यका स्वतन्त्र निर्माण व्यवसायी संघबाट केन्द्रीय अध्यक्ष हरिश्चन्द्र बर्तौलाले सहभागिता जनाएको कम्पनीले बताएको छ ।
तालिम समन्वय कम्पनीका प्रतिनिधि रामराजा बस्नेत र गोपालप्रसाद वाग्लेले गरेका थिए । तालिममा सहभागीलाई भूकम्पप्रतिरोधात्मक निर्माण गर्दा सामग्रीको गुणस्तर, भूकम्प कसरी जान्छ, जग र जगका प्रकार, कस्तो स्थानमा कस्तो जग राख्ने, पिलर निर्माण, रिङ बाँध्ने तरिका, रिङ र छडको संख्या, पिलर र बिमको जोर्नी, गाह्रो बन्धन तथा सम्पूर्ण घर निर्माणसम्बन्धी जानकारी उपलब्ध गराइएको कम्पनीले जनाएको छ ।