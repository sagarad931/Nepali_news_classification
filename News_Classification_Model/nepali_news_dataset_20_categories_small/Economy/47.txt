
﻿कारोबार संवाददाता
काठमाडौं, २० असार
चालू वर्षमा राजस्व असुली लक्ष्य पूरा नहुने पूर्वानुमान विपरीत ११ महिनासम्म ३ खर्ब ९६ अर्ब ९ करोड ९६ लाख ७१ हजार रुपैयाँ कर संकलन भएको छ । यो राजस्व गत वर्षको यसै अवधिको तुलनामा १५ प्रतिशत बढी हो ।
गत वर्षको जेठसम्म ३ खर्ब ४५ अर्ब ३५ करोड ९० लाख रुपैयाँ राजस्व उठेको थियो । यद्यपि, जेठमा लक्ष्यअनुरूप कर संकलन भने भएको छैन । यस महिना ४ खर्ब १४ अर्ब २६ करोड ८५ लाख ५० हजार रुपैयाँ राजस्व लक्ष्य लिइएकोमा लक्ष्यभन्दा १८ अर्ब १६ करोड ८८ लाख ७९ हजार रुपैयाँ (४.३९ प्रतिशत) कम राजस्व असुली भएको छ ।
यस अवधिमा असुली भएको राजस्वमध्ये कर राजस्व ३ खर्ब ५६ अर्ब १७ करोड ६३ लाख ७१ हजार (८९.९२ प्रतिशत) र गैरकर राजस्व ३९ अर्ब ९२ करोड ३३ लाख रुपैयाँ (१०.०८ प्रतिशत) छ । अर्थ मन्त्रालयका अनुसार कर राजस्व वृद्धिदर १५ प्रतिशत छ भने गैरकर राजस्व वृद्धिदर १४ प्रतिशत छ । जेठमा गैरकर राजस्व, शिक्षा सेवा शुल्क, आयकरअन्तर्गत ब्याजकर र भन्सार महसुलअन्तर्गत निकासी करबाहेक सबै कर लक्ष्यभन्दा बढी उठेपछि विगत महिनामा देखिएको कर खाडल कम भएको हो ।
समग्रमा वार्षिक लक्ष्यको ८३ प्रतिशत राजस्व ११ महिनामा संकलन भएको छ । चालू वर्ष ४ खर्ब ७५ अर्ब १ करोड रुपैयाँ राजस्व उठाउने लक्ष्य छ । यो लक्ष्य गत वर्ष असुली भएको ४ खर्ब ११ अर्ब ८४ करोडको तुलनामा साढे १५ प्रतिशतले बढी हो ।
राजस्व व्यवस्थापन महाशाखा प्रमुख लक्ष्मण अर्यालका अनुसार निकै मेहनतका साथ राजस्व प्रशासन सक्रिय भएकाले चालू वर्षको राजस्व लक्ष्य पुग्ने अवस्था सिर्जना भएको हो । “जेठसम्मको अवस्था हेर्दा करिब १८ अर्ब १७ करोड रुपैयाँ राजस्व लक्ष्य नपुगेको देखिन्छ,” उनले भने, “तर, राजस्व असुली प्रक्रिया हेर्दा डराउनुपर्ने अवस्था छैन ।” यसअघि चालू वर्षको असोजदेखि देखिएको ५ महिना लामो सीमा अवरोधले राजस्वमा ५५ अर्बभन्दा बढी राजस्व लक्ष्य नपुग्ने स्थिति देखिएको थियो । माघपछि सीमा नाकाको अवरोध हटेसँगै राजस्वमा देखिएको खाडल कम हुँदै गएको छ । जेठ १५ मा ल्याइएको आगामी आर्थिक वर्षको बजेटले भन्सार तथा अन्तःशुल्क र अन्य करमा फेरबदल गरेपछि पनि राजस्व संकलनमा परेको छ ।
११ महिनाको अवधिमा सवारीसाधन कर र अन्य करले मात्रै वार्षिक लक्ष्य पूरा गरेको छ । तर, जेठसम्मको तथ्यांक हेर्दा भन्सार महसुलअन्तर्गत कृषि सुधार शुल्क, मूल्य अभिवृद्धि कर (भ्याट)अन्तर्गत उत्पादन/बिक्री सेवा, अन्तःशुल्कअन्तर्गत आन्तरिक उत्पादन, आयकरअन्तर्गत आयकर र घरजग्गा बहाल करले मात्रै जेठसम्मको लक्ष्य पार गरेको छ । प्राप्त विवरणअनुसार गत वर्षको ११ महिनाको तुलनामा भन्सार महसुलअन्तर्गत निकासी (२८ प्रतिशत)र भन्सारको अन्य आय (४५ प्रतिशत), भ्याटअन्तर्गत आयात (एक प्रतिशत) र अन्य कर (एक प्रतिशत) कम असुली भएको छ भने अन्य सबै राजस्व वृद्धि भएको छ ।
  कठिन लक्ष्य पछ्याउँदै राजस्व        