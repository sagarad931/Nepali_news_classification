
﻿मोहन गुरुङ
काठमाडौं, ३ साउन
पेट्रोलियम पदार्थ आयातमा नेपाल आयल निगमको एकाधिकार अब अन्त्य हुने भएको छ । सरकारले निजी क्षेत्रका विभिन्न ९ कम्पनीलाई निगमसरह पेट्रोलियम पदार्थ आयात तथा कारोबार गर्न अनुमति दिएको छ । तर, यी कम्पनीले तत्काल आयात भने गर्न पाउनेछैनन् । आपूर्ति व्यवस्थापन तथा उपभोक्ता हित संरक्षण विभागका अनुसार अनुमति प्राप्त कम्पनीले २ वर्षभित्र पेट्रोलियम पदार्थ भित्र्याउने गरी पूर्वाधार तयार गरिसक्नुपर्नेछ ।
आपूर्ति मन्त्रालयका सचिव श्रीधर सापकोटाको संयोजकत्वमा बसेको पेट्रोलियम पदार्थ व्यवस्थापन तथा नियमन समितिको बैठकले पहिलो चरणको अनुमति दिएको हो । यसरी अनुमति लिएका ९ वटा कम्पनीमध्ये ६ वटा पेट्रोलियम र एउटा ग्यास कारोबार गर्ने कम्पनी छन् । त्यस्तै, २ वटा कम्पनीले ग्याससहित सबैखाले पेट्रोलियम पदार्थ आयातको लागि अनुमति लिएका छन् । “यो अनुमतिबाट निजी क्षेत्रलाई पूर्वाधार निर्माणको बाटो खुला भएको छ,” विभागका प्रवक्ता लक्ष्मण श्रेष्ठले कारोबारसँग भने, “यी कम्पनीले अबको दुई वर्षभित्र पूर्वाधार तयार गरेपछि मात्र आयात गर्न पाउनेछन् ।” विभागले दुई वर्षपछि पूर्वाधार पुगे/नपुगेको हेरेर दोस्रो अनुमति दिनेछ । निजी लगानीकर्ताले मापदण्ड पूरा गरे दुई वर्षभित्रै आयल निगमको एकाधिकार तोडिने भएको छ । ४० वर्षदेखि निगमले एकाधिकार रूपमा पेट्रोलियम पदार्थको आयात गर्दै आएको छ ।
पेट्रोलियम तथा ग्यास कारोबार (नियमन) आदेश, २०६९ बमोजिम निजी कम्पनीलाई अनुमति दिइएको हो । अनुमति पाउनेमा विराट पेट्रोलियम, सोनापुर मिनरल आयल, नेसनल, हिमालयन पेट्रोलियम, बीबी पेट्रोलियम, ट्रान्स हिमालयनले पेट्रोल, डिजेल र मट्टीतेल आयातको अनुमति लिएका छन् । अविनाश इनर्जी प्रालिले भने ग्यासमात्रै आयातको अनुमति लिएको छ । मालिका र पेट्रोलियम म्याक्स प्रालिले ग्यास र अन्य पेट्रोलियम दुवै आयात गर्ने भएका छन् । मालिकाले पेट्रोलियम आयातको अनुमति कातिक महिनामा लिइसकेको थियो । ग्यासको भने भर्खरै निर्णय भएको हो । मालिका ग्यासको अनुमति लिन आइनसकेको विभागले जनाएको छ । “यो दुई वर्षभित्र निजी कम्पनीले पेट्रोलियम तथा ग्यास कारोबार गर्न विदेशी कम्पनीसँग सम्झौता गर्छ,” श्रेष्ठले भने, “स्वदेशमा पनि बिक्रीवितरण गर्न आफ्नै सञ्जाल विस्तार गर्नुपर्ने हुन्छ ।
पेट्रोलियम पदार्थमा २० हजार किलोलिटर भण्डारण, ३ वटा पेट्रोलियम पदार्थ ढुवानी गर्ने साधन र बिक्रीवितरणका लागि आवश्यक व्यापारिक सञ्जाललगायत पूर्वाधार हुनुपर्नेछ । ग्यासको हकमा ग्यास ढुवानी गर्ने साधन, सञ्चयका लागि भण्डारणको बिमा तथा मजदुरको बिमा हुनुपर्ने व्यवस्था छ । ५ सय मेट्रिकटन ग्यास भण्डारण, २० हजार सिलिन्डर सञ्चय भण्डारण र सुरक्षाको उपकरणको व्यवस्था गर्नुपर्नेछ । त्यस्तै, १० किलोको अग्नि नियन्त्रक हुनुपर्नेछ । पेट्रोलियम कारोबार गर्न १० अर्ब, ग्यास आयात ५ अर्ब र रिफिलिङ गर्न ५० करोड रुपैयाँ पुँजी जुटाउनुपर्नेछ । कच्चा तेल प्रशोधन गर्नका लागि २० अर्ब रुपैयाँ चुक्ता पुँजी आवश्यक हुन्छ । पहिलो अनुमति लिँदा ५ प्रतिशत पुँजी पु¥याउनुपर्नेछ ।  निगमले वार्षिक १ खर्ब रुपैयाँभन्दा बढी मूल्यको पेट्रोलियम पदार्थ आयात गर्दै आएको छ ।
ग्यास आयातको अनुमति पाएका कम्पनी
पेट्रोलियम म्याक्स
अविनाश इनर्जी प्रालि
मालिका पेट्रोलियम प्रालि
पेट्रोलियम कारोबारको अनुमति पाएका ८ कम्पनी
विराट पेट्रोलियम प्रालि
सोनापुर मिनरल आयल प्रालि
नेसनल पेट्रोलियम प्रालि
हिमालयन पेट्रोलियम प्रालि
बीबी पेट्रोलियम
ट्रान्स हिमालयन
पेट्रोलियम म्याक्स
मालिका पेट्रोलियम प्रालि
  पेट्रोलियम आयातका लागि पूर्वाधार निर्माण गर्न ९ कम्पनीलाई अनुमति        