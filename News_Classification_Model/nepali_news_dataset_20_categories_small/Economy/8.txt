
﻿काठमाडौं, २१ जेठ – द्विपक्षीय एवं बहुपक्षीय दाता र अन्तरराष्ट्रिय गैरसरकारी संस्थाले सरकारलाई आगामी आर्थिक वर्ष (०७३/७४) मा ३१३ परियोजनामार्फत ३८ अर्ब २५ करोड १३ लाख रुपैयाँ प्राविधिक सहायता उपलब्ध गराउने भएका छन् । प्राविधिक सहायता द्विपक्षीय एवं बहुपक्षीय वैदेशिक स्रोतअन्तर्गत १३४ परियोजनाका लागि २२ अर्ब ४७ करोड ९४ लाख र अन्तरराष्ट्रिय गैरसरकारी संस्थामार्फत १७९ परियोजनाका लागि १५ अर्ब ७७ करोड १९ लाख रुपैयाँ खर्च गरिनेछ । यो सहयोग सरकारलाई बजेट प्रणालीभन्दा बाहिरबाट प्राप्त हुनेछ ।
नेपालमा विकास सहायता राष्ट्रिय बजेट प्रणालीभित्रबाट र राष्ट्रिय बजेट प्रणाली बाहिरबाट खर्च गर्ने गरिन्छ । बजेट प्रणालीमा प्राप्त हुने सहायतालाई सरकारले बजेटमा बजेटरी सहयोगअन्तर्गत राखेको हुन्छ । बजेटरी सहयोग सरकारले आफ्नो अनुकूलतामा उपयोग गर्छ भने बजेटमा समावेश नभएको सहयोग दाताको रुचिका क्षेत्रमा प्रयोग हुन्छ । आगामी वर्ष सरकारले बजेट प्रणालीभित्र प्राप्त रकममध्ये १ खर्ब ६ अर्ब ८९ करोड ६४ लाख ११ हजार रुपैयाँ अनुदान सहायता प्राप्त गर्ने बजेटमा उल्लेख छ । त्यसैगरी आगामी वर्ष १ खर्ब ९५ अर्ब ७१ करोड ५७ लाख ३७ हजारबराबरको वैदेशिक ऋण लिने कार्यक्रम पनि छ ।
सरकारले गत महिना सार्वजनिक आर्थिक वर्ष २०७१÷७२ को विकास सहायता प्रतिवेदनमा दाताहरुबाट परिचालित सहयोगमध्ये ६५ प्रतिशत राष्ट्रिय बजेट प्रणालीमार्फत र ३५ प्रतिशत राष्ट्रिय बजेट प्रणाली बाहिरबाट परिचालित भएको उल्लेख गरेको छ । अर्थ मन्त्रालयले सार्वजनिक गरेको विवरणअनुसार हाल सञ्चालनमा रहेका द्विपक्षीय एवं बहुपक्षीय वैदेशिक स्रोतअन्तर्गत सञ्चालित परियोजनाले ८८ अर्ब ९८ करोड १५ लाख रुपैयाँ खर्च गर्ने कार्यक्रम छ । यो रकम २००८ देखि २०२० सम्म सञ्चालित विभिन्न परियोजनामा खर्च गरिने आर्थिक वर्ष २०७३÷७४ को प्राविधिक तथा अन्य सहायता विवरणमा उल्लेख छ । दाता तथा गैरसरकारी संस्थाले बजेटबाहिरबाट दिने प्राविधिक सहायता कर्मचारीको क्षमता अभिबृद्धिका लागि तालिम, सेमिनार, गोष्ठीहरुका लागि प्रयोग गर्ने र त्यस्ता कार्यक्रमबाट सम्वन्धित क्षेत्रलाई हेर्ने दृष्टिकोण परिवर्तनका लागि भरपुर उपयोग गरिन्छ । कतिपय अवस्थामा सम्बन्धित निकायको सूचना चुहावटका लागि पनि यस्ता प्राविधिक सहायता उपयोगसिद्ध हुने गरेका छन् । बजेट प्रणालीभन्दा बाहिरबाट प्रयोग हुने यस्तो सहायता न्यायालयदेखि सुरक्षा निकायसम्म, विभिन्न संवैधानिक आयोग र अधिकांश मन्त्रालयहरुमा उपयोग गरिएको छ ।
अन्तरराष्ट्रिय गैरसरकारी संस्थाबाट सञ्चालन हुने विकास सहायता विगत केही वर्षयता निरन्तर बढ्दै आएको छ । २०७३ वैशाख २७ गतेको विनिमय दरका आधारमा प्रतिबद्धता जनाइएको विदेशी मुद्रालाई नेपाली मुद्रामा परिवर्तन गरिएअनुरूप यो रकम खर्च गरिने भएको हो । सटही दर परिवर्तन हुँदा प्राविधिक सहायताको रकम पनि प्रभावित हुने देखिन्छ ।
द्विपक्षीय एवं बहुपक्षीय वैदेशिक स्रोतअन्तर्गत निकायगत प्राविधिक सहायता
निकाय÷मन्त्रालय परियोजना संख्या परियोजना रकम २०७३/७४ मा खर्च गर्ने रकम
राष्ट्रिय योजना आयोग ३ १५००४९५८०० ४१९६३८८५४
राष्ट्रिय मानव अधिकार आयोग १ ४८९००००० २४४५००००
जल तथा ऊर्जा आयोग २ ६५०२७४००० १४६०५४८००
सर्वोच्च अदालत २ ५७२३३९८२१ १४७१५९९८२
राष्ट्रिय महिला आयोग १ १३८५०२००० ४२६१६०००
निर्वाचन आयोग २ ३९४७५२००८० ५४४०२९४६४
अर्थ मन्त्रालय १० १३४९९७३२९४१ ३४३१३४२१९७
श्रम तथा रोजगार व्यवस्था ५ ६६९२३१०१० २३५५०६६७०
उद्योग ३ ८७५३५७२६२८ १६१५६४९६५५
कृषि विकास ९ ३०३३१३७२१९ ६८२३०८९८१
जनसंख्या तथा वातावरण ७ ३३४०८६०९७१ ६६३४८४७०९
महिला, बालबालिका तथा समाज कल्याण ९ ६२९८९६८६८ १६३८५३९३९
वन तथा भूसंरक्षण ८ १५०३७२०७६५ ४००९८८६४०
शान्ति तथा पुनर्निर्माण २ १५२३०२७८६७ २४४२७०३३१
शिक्षा १७ १०६९५११४३४५ २९१५९४७३०३
ऊर्जा ३ २३७६११६८७ ७७१५९६७७
संघीय मामिला तथा स्थानीय विकास २५ २४१८८०५४२९९ ६०६४९५८८८९
स्वास्थ्य ८ ८९०१०२७७१४ ३१७६४४०६२३
गृह ६ ३२६५९०४७५४ ७४४२३४१६२
सूचना तथा सञ्चार १ ५०५०५३९४ २५२५२७५०
शहरी विकास ३ ५५२२९७५०० ३०१७७७२१४
खानेपानी तथा सरसफाई १ ३९७६४६२७४ ७९५२९२३३
भौतिक पुर्वाधार तथा यातायात ३ ७१५६१०००० २८२७७९०००
युवा तथा खेलकुद २ ५३१२४३६० १३२८११७०
संस्कृति, पर्यटन तथा नागरिक उड्डयन १ ११३३७८४८३ ५६६८९२९५
जम्मा १३४ ८८९८१४८६७८१ २२४७९४०३५३७
अन्तर्र्राष्ट्रिय गैरसरकारी संस्था १७९ १५७७१९२८०००
कुल जम्मा ३१३ ८८९८१४८६७८१ ३८२५१३३१५३७
  आगामी वर्ष सवा ३८ अर्ब प्राविधिक सहायता        