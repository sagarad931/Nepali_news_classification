
﻿कारोबार संवाददाता
काठमाडौं, ३० असार
राष्ट्रिय योजना आयोगले बनाउने आवधिक योजनाहरूमा आर्थिक वृद्धिको आधार मानिने स्थिर लगानी हचुवाका भरमा निर्धारण गर्ने गरेको पाइएको छ । साथै योजना अवधिका लागि प्रक्षेपित वार्षिक बजेटसमेत मध्यकालीन खर्च सरंचना मिचेर तय गर्ने गरिएको देखिन्छ ।
सुरुमा आवधिक योजना बनाउँदा बजेटको मार्गदर्शन र योजनाको मस्यौदामा यथार्थपरक खर्च अनुमान गरिए पनि कार्यान्वयनमा आउने प्रतिवेदनमा भने स्रोतको आकारमा निकै अन्तर हुने गरेको छ । यस्तो बेला स्रोत वृद्धिको प्रवृत्तिलाई अध्ययन गरेर खर्चको अनुमान गर्ने गरिएको छ । विशेषगरी २०४६ को जनआन्दोलनपछि राजनीतिक प्रभावमा आयोग फसेपछि राजनीतिक हिसाबकिताबमा आवधिक योजनाहरू बन्ने गरेका छन् ।
आयोगका पूर्वउपाध्यक्ष डा. शंकर शर्मा सरकारी स्रोतको ‘ट्रेन्ड’ हेरेर लगानीको प्रक्षेपण गर्ने र बाँकी निजी लगानीबाट गरिने नीति अख्तियार गर्ने गरेकैले योजना प्रभावकारी देखिन नसकेको बताउँछन् । “योजना निर्माण गर्दा ‘मोडलिङ’हरू प्रयोग गर्नुपर्छ, तथ्यांक प्रयोग गर्नुपर्छ र विश्लेषण बढी गर्नुपर्छ,” उनले भने, “पुँजी उत्पादन अनुपात मोडलहरू प्रयोग भएको पाइँदैन ।” २०४६ अघि योजना तयार गर्दा विभिन्न मोडलहरूको उपयोग हुने गरेको भए पनि जनआन्दोलनसँगै आयोगले आवधिक योजनाहरू हचुवाका भरमा तयार गर्ने गरेको उनको अनुभव छ । आगामी आवधिक योजनामा निजी क्षेत्रको योगदान घटाइएको भन्दै उनले अहिले के आधारमा निजी क्षेत्रको लगानी घटाइएको हो भन्ने विवरण नभएको बताए । आगामी आर्थिक वर्षकै वृद्धि लक्ष्य ६.५ प्रतिशतलाई पछ्याउन निजी लगानीलाई जोड दिनुपर्ने उनको कथन छ ।
विगतमा उठेको स्रोतका आधारमा आगामी आवधिक अवधिमा कति स्रोत व्यवस्थापन गर्न सकिन्छ भन्ने आंकलन भएपछि मात्रै कति खर्चने योजना बनाउने भन्ने निर्णय हुने गरेको आयोगका अधिकारीहरू बताउँछन् । खासमा आवधिक योजना बनाउँदा कति आर्थिक वृद्धि गर्न लगानी आवश्यक पर्छ र त्यो लगानी कुन कुन क्षेत्रले कति कति गर्ने भनेर मोडलिङ गरी योजना तय गर्नुपर्नेमा त्यस्तो हुन नसकेको आयोग स्रोतको दाबी छ । योजना आयोगको आवधिक योजना, वित्त र कार्यक्रम विभागका एक अधिकारीले हचुवाका भारमा आवधिक योजना तयार गरेकै कारण आवधिक योजना र वार्षिक बजेटका बीचमा तालमेल नमिलेर ठूलो अन्तर हुने गरेको बताए ।
आवधिक योजनाहरू पुँजी उत्पादन अनुपात प्रारूप (क्यापिटल आउटपुट रेसियो मोडल) प्रयोग गरेर बनाउने विश्वव्यापी प्रचलन छ ।
चौधौं योजनाको आधारपत्रले पनि विकासको दीर्घकालीन सोचअनुसार योजना तथा कार्यक्रम तर्जुमा गर्नु अहिलेका चुनौतीपूर्ण रहेको स्विकारेको छ । स्रोतसाधनको सुनिश्चितता गरी आवधिक योजना र वार्षिक बजेटबीच सामन्जस्यता कायम गर्नुका साथै योजना तर्जुमासम्बन्धी संगठनात्मक क्षमता विकास गर्नु आवश्यक रहेकोमा उसले जोड दिएको छ ।
चालू वर्षमा विश्व बैंकले कुन आर्थिक अवयवले विकासमा बढी प्रभाव पार्छ भनेर अध्ययन गरिरहेको छ । “विश्व बैंकले दिएको प्रतिवेदन र अध्ययनका आधारमा नयाँ किसिमले आगामी दिनमा आवधिक योजनाहरू बनाउन बाटो खुल्नेछ,” ती अधिकारीले भने, “योजनाहरू विशुद्ध मोडल फिट गरेर ल्याउनुपर्ने हो तर, हामीकहाँ तथ्यांक अभावमा यस्तो हुन सकेको छैन ।”
चौधौं योजनाको आधारपत्रअनुसार आगामी योजना अवधिमा सार्वजनिक क्षेत्रबाट (सरकारी लगानी) ४०.६ प्रतिशत, सहकारी लगानी ५.९ प्रतिशत र निजी क्षेत्रको लगानी ५३.५ प्रतिशत हुने अनुमान गरिएको छ । यस अवधिमा सीमान्त पुँजी उत्पादन अनुपात ५.२ हुने र यस आधारमा ७.१ प्रतिशतको आर्थिक वृद्धि हासिल गर्न २३ खर्ब ९९ अर्ब ४८ करोड स्थिर लगानी आवश्यक पर्नेछ । निजी लगानी बढाउने बारेमा आयोग मौन बस्ने गरेको शर्माको भनाइ छ ।
आयोगले टुक्रेटाक्री योजनालाई नहेर्ने र सरकारले सानातिना कार्यक्रमलाई जोड दिँदा पनि आयोग ‘बाइपास’ भएको अनुभुत हुने भन्दै पूर्वउपाध्यक्ष शर्माले भने, “आयोगमा पदाधिकारी नभए पनि बजेट बन्ने र पदाधिकारी भएको स्थितिमा पनि अर्थमन्त्री र प्रधानमन्त्रीले चाहेको कार्यक्रम बजेटमार्फत ल्याउने गरेको आवधिक योजना र बजेटबीच तालमेल नमिलेको स्थिति देखिन्छ ।” आयोगमा पदाधिकारी भए पनि आफ्ना कार्यक्रमबारे जोडदार रूपले नभन्दा पनि समस्या हुने गरेको छ । “सबैलाई खुशी पार्न सरकारले सबै राजनीतिक दललाई सोध्ने प्रवृत्ति छ,” शर्माले भने, “एउटै मन्त्रीले ५०/६० वटासम्म प्रोजेक्ट हालेको पाइन्छ ।”
  राजनीतिक प्रभावले हचुवामा योजना        