
﻿काठमाडौँ, २ साउन – स्वास्थ्य सेवा विभागमा विभिन्न सामग्रीको लिलामीबाट करिब चार लाख राजस्व सङ्कलन भएको छ ।
आपूर्ति व्यवस्थापन महाशाखाले बीस भन्दा बढी प्रयोग भएका र काम नलाग्ने भएका कम्प्युटर, प्रिन्टर, फ्रिज, यूपिएस, फर्निचरलगायतका सामग्रीको लिलामीबाट गत आर्थिक वषमा तीन लाख ९९ हजार ९०० राजस्व सङ्कलन गरेको हो ।
महाशाखाका स्टोर शाखाका स्टोरकिपर केदार उप्रेतीका अनुसार स्वास्थ्य सेवा विभागमा लामो समयदेखि प्रयोगविहीन भएका, बिग्रिएका र काम नलाग्ने भएका कार्यालय सामग्रीको २०७३ साल जेठ १३ गते निकालिएको पहिलो सूचनाअनुसार सामग्री लिलामी गरिएको हो ।
उनले पहिलो पटक निकालिएको सूचनाअनुसार कार्यालय सामग्री लिलामी भए पनि गाडीको लिलामीको लागि निवेदन नपरेको जानकारी दिए ।
उनले भने – ‘‘गाडी बाहेक अन्य सामग्रीको लिलामी गर्ने कार्य सकिएको छ । गाडीको लिलामीका लागि पुनः सात दिनको सूचना निकालेका छौँ ।’’
विभागमा अहिले पाँच गाडी र चार मोटरसाइकल लिलामी गर्नुपर्ने अवस्थामा रहेका छन् । यसको लिलामीबाट करिब नौ लाख तीन हजार ५२५ सङ्कलन हुने अनुमान स्टोर शाखाको छ । रासस
  लिलामीबाट चार लाख राजस्व सङ्कलन        