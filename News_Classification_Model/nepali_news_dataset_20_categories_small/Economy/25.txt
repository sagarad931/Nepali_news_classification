
﻿प्रगति ढकाल
काठमाडौं, ३०  जेठ – वन तथा भू–संरक्षणमन्त्री अग्निप्रसाद सापकोटाले तराईका केही जिल्लाका गोदाम (घाटगद्धी)मा राखिएका काठको छड्के जाँच गरेका छन् । बजारमा काठको अभाव देखिएपछि मन्त्री सापकोटाले वनक्षेत्रमा छड्के जाँच गरेका हुन् ।
मन्त्री सापकोटाको नेतृत्वमा वन मन्त्रालयका सचिव उदयचन्द्र ठाकुर, वन विभागका महानिर्देशक गौरीशंकर तिमलासहितको टोली छड्के अवलोकनका लागि तराईका जिल्ला गएको थियो । अवलोकनपछि काठ व्यवस्थापनमा बेथिति देखिएको मन्त्रालयले ठहर गरेको छ ।
मन्त्रीले जिल्ला वन कार्यालय बारा, टिसियनको पथैलिया घाटगद्धीमा र रौतहटको चोरी काठको घाटगद्धीमा आकस्मिक निरीक्षण गरेका थिए । निरीक्षणपछि जिल्लास्तरमा काठमा भएको बेथितिका कारण बजारमा काठ हाहाकार भएको निष्कर्ष टोलीले लिकालेको छ ।
मन्त्री सापकोटाले रौतहतमा ‘ए’ गे्रडको काठलाई ‘बी’ ग्रेडको भनेर लिलाम गर्न खोजेको भेटिएपछि ‘बी’ बनाउने कर्मचारीलाई ग्रेड घटाई कारबाही गर्न निर्देशन दिएका छन् । मन्त्रीका स्वकीय सचिव युवराज दुलालले काठमा देखिएको बेथिति रोक्न मन्त्री सापकोटाले ३ दिनभित्र देशभरको उत्पादन लागत पेस गर्न सचिवलाई निर्देशन दिएको बताए । “बजारमा यस्तो काठको हाहाकार भइरहेको छ, उता घाटगद्धीमा भने काठ सडाएर बेथिति गरिएको रहेछ,” मन्त्रीको भनाई उदृत गर्दै उनले भने, “काठको सही रूपमा व्यवस्थापन गरेर बजारमा देखिएको अभाव पूरा गर्ने लक्ष्य लिएको छु, बेथिति गर्नेलाई कारबाही गरिनेछ ।”
मन्त्री सापकोटाले टेण्डर कबोल गरेर स्वीकृति भएपछि पनि काठ नउठाउने ठेकदारको धरौटी जफत गर्न निर्देशन दिएका छन् । मन्त्री सापकोटाले रौतहट र बाराको वनमा तस्करी बढी भएको भन्दै जिल्ला वन कार्यालयको भूमिका कमजोर भएको ठहर गरेका छन् । उनले कमी कमजोरी सुधार गर्न पनि निर्देशन दिएका छन् ।
मन्त्रालयले गरेको आकस्मिक अवलोकनका क्रममा वन कर्मचारी, टिम्बर कर्पोरेसन अफ नेपाल (टिसियन) र काठका ठेकेदारहरूकै लापरबाही भएको देखिएको छ । काठमा देखिएको लापरबाहीका कारण घाटगद्धीमा नै काठ सडेर जाने र बजारमा नपाउने समस्या देखिएको छ । काठगद्धीमा नै काठमा बेथिति देखिएपछि सरकारले कारबाही प्रक्रियासमेत अगाडि बढाउने भएको छ ।
वन विभागका महानिर्देशक गौरीशंकर तिमलाले अवलोकनका क्रममा कमी कमजोरी देखिएको भन्दै आवश्यक छानबिनपछि कारबाही प्रक्रिया अगाडि बढाइने बताए ।
  काठ गोदाममा वनमन्त्री छड्के        