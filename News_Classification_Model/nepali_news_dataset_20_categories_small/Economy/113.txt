
﻿कारोबार संवाददाता
काठमाडौं, ३० असार
सरकारी स्वामित्वको दुग्ध विकास संस्थान (डीडीसी)ले चिया पकाउने छुट्टै दूध ‘टी मिल्क’ र गाई–भैंसीलाई ख्वाइने दाना उत्पादन सुरु गरेको छ । आफ्नो वार्षिकोत्सवको अवसर पारेर संस्थानले दुई नयाँ उत्पादन सार्वजनिक गरेको हो ।
संस्थानले बिहीबार राजधानीमा पत्रकार सम्मेलन गरी नयाँ उत्पादनबारे जानकारी दिएको हो । डीडीसीले हरेक वर्ष वार्षिकोत्सवको अवसरमा नयाँ उत्पादन सार्वजनिक गर्ने गरेको छ । यसअघि संस्थानले लस्सी, फ्रेस मिल्क, काउ मिल्कजस्ता नयाँ उत्पादन सार्वजनिक गरिसकेको छ ।
चिया बनाउन प्रयोग गर्ने उद्देश्यले ल्याइएको ‘टी मिल्क’ प्रतिलिटर ६० रुपैयाँ पर्ने संस्थानले जनाएको छ । यसमा चिल्लो पदार्थ अन्य दूधमा भन्दा १.५ प्रतिशतले कम हुने बताइएको छ । संस्थानको स्टान्र्डर्ड दूधमा भने चिल्लो पदार्थ ३ प्रतिशत हुन्छ । ‘टी मिल्क’ दैनिक १० हजार लिटर उत्पादन गर्ने लक्ष्य राखिएको छ । यसबाट दैनिक २० हजार रुपैयाँभन्दा बढी दैनिक फाइदा हुने संस्थानले जनाएको छ ।
यसैगरी संस्थानले उत्पादन गर्ने दाना प्रतिकिलो ३४ रुपैयाँमा उपलब्ध हुनेछ । डीडीसीलाई दूध उपलब्ध गराउने पशुपालक कृषकलाई लक्षित गरी उत्पादन गरिएको दानाले दुग्ध उत्पादनमा वृद्धि हुने अपेक्षा डीडीसीको छ । संस्थानले साउन १ गतेदेखि दुवै उत्पादन बिक्रीका लागि बजारमा पठाउने भएको छ ।
बर्सेनि घाटामा जाने गरेको डीडीसीले चालू आर्थिक वर्षमा ६ करोड रुपैयाँभन्दा बढी मुनाफा गरेको जनाएको छ । संस्थानमा भएको व्यवस्थापकीय सुधार र चुवाहटलाई न्यूनीकरण गरेर नै संस्थान विगत वर्षदेखि मुनाफामा गएको महाप्रबन्धक गंगा तिमल्सिनाले बताए । उनले पछिल्लो समयमा दूध आयातलाई प्रतिस्थापन गर्न र मिल्क होलीडेको समस्या समाधानका लागि विराटनगरस्थित पाउडर प्लान्टको क्षमता विस्तार गर्ने लक्ष्य रहेको बताए ।
  ‘टी मिल्क’ ल्याउँदै डीडीसी        