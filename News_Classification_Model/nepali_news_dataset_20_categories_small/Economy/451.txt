
﻿
३० मंसिर, काठमाडौं । केही दिनयता निश्चित अंकको रेञ्जमा रहेर तलमाथी गरिरहेको नेप्से परिसूचकमा विहीवार भने १३ अंकको वृद्धि देखिएको छ । साताको अन्तिम दिन उत्पादन मुलक समूहबाहेक सबै समूहको परिसूचकमा वृद्धि भएपछि नेप्सेमा पनि वृद्धि भएको हो ।
‘बजार घट्नबाट यही थामिएको होकी जस्तो देखिएको छ, बजार घट्दा नयाँ लगानीकर्ताहरु पुनः प्रवेश गर्न थालेका छन्, यो सकारात्मक हो,’ सेयर ब्रोकर नरेन्द्रराज सिजापतीले बताए । बजार हालसम्मको उच्च बिन्दुबाट करीब ३ सय ५० बिन्दुले ओरोलो लागेकोले पनि लगानीकर्ताहरु पर्ख र हेर को अवस्थामा थिएन ।
बजारमा नयाँ लगानीकर्ताको आगमन सुचारु भएको भनिएपनि कारोबार रकममा भने सुधार हुन सकेको छैन् । विहीवार बजारमा ४९ करोड रुपैयाँको सेयर किनबेच भएको छ ।
यता, चिलिमेको लाभांश घटेपछि सेयर मूल्यमा पनि प्रभाव देखिएको छ । कम्पनीको सेयर मूल्य १२ रुपैयाँले घटेको छ । आरएसडीसी लघुवित्तको विहीवारबाट पहिलो कारोबार गर्न अनुमती पनि सेयर कारोबार भने हुन सकेन ।
यसदिन डिप्रोक्स लघुवित्त विकास बैंक, समिट माइक्रोफाइनान्स लगायतका केही बिकास बैंक समूहका कम्पनीहरुको मूल्यमा उच्च वृद्धि भएको छ । अपि पावर कम्पनी, लक्ष्मी लघुवित्त, लाइफ इन्स्यारेन्स लगायतको मूल्य भने घटेको छ । मूल्य घट्नेमा लघुवित्त कम्पनीहरु पनि रहेका छन् ।
एभरेष्ट बैंकको सबैभन्दा धेरै ८ करोड ३० लाख बराबरको सेयर कारोबार भएको छ । २ करोड २५ लाख रुपैयाँको कारोबार भएको माछापुच्छ्रे बैंकको पनि सबैभन्दा धेरै ४४ हजार कित्ता सेयर किनबेच भयो ।