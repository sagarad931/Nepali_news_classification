
﻿कारोबार संवाददाता
काठमाडौं, १५ असार
भूपरिवेष्ठित कम विकसित मुलुकहरूको संगठन (एलएलडीसी)ले क्षेत्रीय र विश्वव्यापी रूपमा वस्तु तथा सेवाको मूल्य शृङ्खला (भ्यालु चेन)मा संलग्नता बढाउन पहल गर्ने भएको छ ।
संयुक्त राष्ट्रसंघअन्तर्गतको अति कम विकसित भूपरिवेष्ठित तथा साना टापु मुलुकका लागि उच्च प्रतिनिधि कार्यालय र विश्व व्यापार संगठन (डब्लूटीओ) को संयुक्त आयोजनामा जेनेभामा असार ९ र १० गते भएको एलएलडीसीको पाँचौं मन्त्रीस्तरीय बैठकले मूल्य शृङ्खलामा एलएलडीसीको संलग्नता बढाउने सहमति गरेको हो ।
बैठकको निर्णयबारे जानकारी दिन मंगलबार काठमाडौंमा गरिएको  पत्रकार सम्मेलनमा वाणिज्यमन्त्री जयन्त चन्दले एलएलडीसीको बैठकमा क्षेत्रीय र विश्वव्यापी मूल्य शृङ्खलामा एलएलडीसीको संलग्नता बढाउने, व्यापारका लागि सहायता कार्यक्रमअन्र्तगत बाह्य जगतसँग संयोजनको सूत्रको विकास गर्ने सहमति भएको बताए । “व्यापार मूल्य अभिवृद्धिद्वारा अर्थतन्त्रको रूपान्तरण गर्ने र सन् २०३० दिगो विकास एजेन्डासँग भूपरिवेष्ठित मुलुकको कार्ययोजना कार्यान्वयनलाई संयोजन गर्ने महत्वपूर्ण छलफल भएको थियो,” उनले भने ।
एलडीसी र एलएलडीसीका सदस्य मुलुकको व्यापारमा पूर्वाधारको समस्या नै रहेको मन्त्री चन्दले बताए । “एलएलडीसीले प्रविधि, पुँजी र ज्ञान ट्रान्सफर गरी विश्व व्यापार वृद्धि गर्न सकिन्छ,” उनले थपे, “यसले गुणस्तरीय वस्तुको विकास हुन्छ भने पूर्वाधारमा सहयोग पुग्नेछ ।” निर्यातमा गैरभन्सार अवरोध पनि बाधक रहेको उनको भनाइ छ ।
डब्लूटीओको व्यापार सहजीकरण सम्झौतालाई दुईतिहाइ सदस्य राष्ट्रले अनुमोदन गरी कार्यान्वयनमा ल्याउँदा भूपरिवेष्ठित मुलुकको पक्षमा हुने बैठकको निष्कर्ष छ । “यसलाई शीघ्र कार्यान्वयनमा ल्याउन एलएलडीसी मुलुक सजग छौं,” उनले भने ।
बैठकमा नेपालको तर्फबाट भूपरिवेष्ठित मुलुकललाई यातायात र पारवाहनको समय तथा लागत दुवै घटाई व्यापार सहजता तथा सक्षम ल्याउन अत्यावश्यक धारण राखेको मन्त्री चन्दले बताए ।
विशाखपट्टनममा एलसी खोलिदिन राष्ट्र बैंकलाई पत्राचार
वाणिज्य मन्त्रालयले विशाखपट्टनम बन्दरगाहमार्फत आउने वस्तुको प्रतीतपत्र (एलसी) खोल्ने व्यवस्था गर्न नेपाल राष्ट्र बैंकलाई आग्रह गरेको छ ।
वाणिज्य मन्त्रालयका निमित्त सचिव तोयनारायण ज्ञवालीले प्रधानमन्त्री केपी शर्मा ओलीको भारत भ्रमणका क्रममा विशाखपट्टनम बन्दरगाह प्रयोग गर्ने सम्झौताअनुरूप आयातकर्तालाई एलसी खोल्ने व्यवस्था गर्न राष्ट्र बंैकलाई आग्रह गरिएको बताए । “विशाखपट्टनम दूरीको हिसाबले कोलकाता बन्दरगाहभन्दा लामो भए पनि बढी लोडका कार्गाे आउँछन्, त्यसले वस्तुको लागत घटाउँछ,” उनले थपे, “कोलकातामा जस्तो लामो समयसम्म कन्टेनर लाइनमा बसिरहनु पर्दैन, यसले समयको बचत पनि हुन्छ ।”
विशाखपट्टनम बन्दरगाहमा व्यापार सहजीकरणका लागि कस्तो कार्यालय खोल्ने भन्ने बारेमा संगठनात्मक तथा व्यवस्थापन संरचनामा (ओ एण्ड एम) सर्भे भइरहेको ज्ञवालीले जानकारी दिए ।
  विश्वव्यापी मूल्य शृङ्खलामा एलएलडीसीले संलग्नता बढाउने        