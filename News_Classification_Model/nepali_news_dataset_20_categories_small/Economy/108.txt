
﻿माइग्राम्सका नाममा वैदेशिक रोजगारीमा जाने कामदारबाट अवैधानिक रूपमा थप रकम असुली बेस्टिनेट कम्पनीको नेपाली एजेन्ट महासंघमार्फत 
प्रकटकुमार शिशिर/नयाँ पत्रिकाकाठमाडौं, ३० असार
मलेसिया जाने कामदारसँग माइग्राम्सका नाममा गैरकानुनी रूपमा शुल्क उठाएर हुन्डीमार्फत रकम नेपाल स्वास्थ्य व्यवसायी महासंघले नै पठाएको खुलेको छ । नेपालमा बेस्टिनेट डिएचडी आइएनएटी कम्पनीको एजेन्ट संस्था महासंघले बायोमेट्रिक प्रणालीकै नाममा माइग्राम्समार्फत थप रकम लिएर हुन्डीबाट मलेसिया पठाउँदै आएको खुलेको हो ।
यसअघि बेस्टिनेडले मलेसिया जाने कामदारलाई स्वास्थ्य परीक्षणको शुल्क २६ सय ५० बाट बढाएर ४५ सय पु-याएको थियो । त्यो निर्णय विवादास्पद बनेको छ । सोही कम्पनीले नेपालस्थित आफ्नो एजेन्ट महासंघमार्फत माइग्राम्सका नाममा थप ३३ सय रुपैयाँ उठाउन थालेको हो । त्यसरी उठाएको रकम हुन्डीमार्फत मलेसिया पठाइन्छ ।
यसअघि महासंघका अध्यक्ष कैलाश खड्काले माइग्राम्स आफूहरूले नगरेको दाबी गरेका थिए । ‘हामीले माइग्राम्स् गरेका छैनौँ, कसले गरेको पनि थाहा छैन, हामीले बायोमेट्रिक गर्ने हो,’ उनले भने । तर, नयाँ पत्रिकालाई मलेसियाबाट प्राप्त दस्ताबेजअनुसार बायोमेट्रिककै नाममा नयाँ शीर्षक ‘माइग्राम्स’ थप गरेर रकम असुली गरेको देखिएको छ ।
प्राप्त दस्ताबेजमा सप्तकोशी ह्युमन रिसोर्स प्रालिले २१ जुनमा ५० जना कामदारका लागि प्रतिकामदार ३० डलर तिरेको उल्लेख छ । सप्तकोशीका सञ्चालक कमल गौतमले मलेसियाको कम्पनीले निःशुल्क टिकट र भिसामा आफैँले तिरे पनि बेस्टिनेट कम्पनीले नेपाली कम्पनीले तिरेको भन्दै रसिद दिने गरेको बताए ।
‘बायोमेट्रिकका नाममा थप रकम तिरेपछि बल्ल मेडिकल परीक्षण हुन्छ,’ उनले भने । मलेसिया सरकारले कामदार आपूर्ति गर्ने नेपाललगायत १५ मुलुकमा बायोमेट्रिक प्रणाली लागू गर्ने भन्दै बेस्टिनेट कम्पनीलाई एजेन्ट कम्पनी तोकेको थियो । त्यही कम्पनीसँग नेपालमा नेपाल स्वास्थ्य व्यवसायी महासंघले २ वर्षअघि सम्झौता गरेको हो ।
हुन्डीमार्फत मलेसिया पुगेको रकम त्यहाँको मे बैंकमा जम्मा भएपछि बेस्टिनेट कम्पनीले बिल दिने र त्यसमा बायोमेट्रिक प्रणालीका लागि रकम लिइएको उल्लेख गरिन्छ । नेपालमा गत मे १ देखि सरकारको अनुमतिबिना रकम उठाएर कम्पनीले पैसा हुन्डी गर्दै आएको छ । मलेसिया जाने कामदारको स्वास्थ्य परीक्षण गर्नअघि अनिवार्य माइग्राम्स गर्नुपर्ने बाध्यतात्मक अवस्था गराएर कम्पनीले पैसा लिने गरेको छ ।
नेपाल वैदेशिक रोजगार व्यवसायी संघका प्रथम उपाध्यक्ष कुमुद खनालले नेपालमा स्वास्थ्य व्यवसायी महासंघले नै बाध्यात्मक बनाएर रकम उठाएर मलेसिया पठाउने गरेको बताए । ‘हामीलाई प्राप्त बिलमा बायोमेट्रिकका लागि भनेर बेस्टिनेटको बिल आइरहेको छ, नेपालमा बायोमेट्रिक महासंघले लागू गराएको हो,’ उनले भने ।
म्यानपावर व्यवसायीको विरोधपछि श्रम तथा रोजगार मन्त्रालयले माइग्राम्स र बायोमेट्रिक प्रणालीका बारेमा छानबिन गर्ने बताएको छ । गत मे महिनादेखि अहिलेसम्म ३ हजार कामदारको गरेर १ करोड रुपैयाँ हुन्डीमार्फत लगिसकेको छ ।
जानकारी दिनेको मेडिकल रोक्का
सञ्चारमाध्यमलाई जानकारी गराएको भन्दै नेपाल स्वास्थ्य व्यवसायी महासंघले केही म्यानपावर कम्पनीका कामदारको मेडिकल रोक्का गर्न थालेको छ । नयाँ पत्रिकालाई जानकारी दिएको भन्दै महासंघले मदिना र फ्युजन म्यानपावरका कामदारको मेडिकल रोक्का गरेको हो ।
सञ्चारमाध्यममा जानकारी दिएको भन्दै कामदारको मेडिकल रोक्का गरेको मदिनाकी सञ्चालिका सुवर्ण श्रेष्ठले बताइन् । ‘सिन्डिकेट शैलीमा काम भइरहेको छ, सरकारलाई पटकपटक भन्दा पनि कारबाही भएको छैन,’ उनले गुनासो गरिन् । त्यस्तै, फ्युजनका सञ्चालक कुमुद खनालले पनि आफ्नो म्यानपावरका कामदारको पनि मेडिकल गर्न अवरोध भइरहेको बताए ।