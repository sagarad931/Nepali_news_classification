
﻿सोभित थपलिया
 काठमाडौं, २० साउन । माओवादी केन्द्रका अध्यक्ष पुष्पकमल दाहाल प्रचण्ड प्रधानमन्त्रीको सपथ लिन सुट पाइन्टमा ठाँटिइरहँदा सेयर बजारले भने उनलार्इ प्रष्टसँग रातो झन्डा देखाउँदै अविश्वास र शंका गरेको छ ।
बिहीबार नेपाल स्टक एक्सचेन्ज (नेप्से) ४५ दशमलव १२ अंकले घटेको छ भने नेप्से परिसूचक १७६८ दशमलव ६० अंकमा पुगेको छ । बिहीबारको कारोबारमा कुनै पनि समूहले कमाउन सकेनन्, सबै समूह गुमाउनेको सूचीमा परे । बिहीबारको कारोबारमा सबैभन्दा धेरै गुमाउनेमा बिमा समुह परेको छ ।
बिमा समूहको कारोबार २९९ दशमलव ५ अंकले घटेको छ । त्यसैगरी होटल समूहतर्फ १०२ दशमलव ३ अंकले घटेको छ । यस्तै जलविद्युत समूहमा ६८ दशमलव ७, विकास बैंक समुह ५२ दशमलव २२, उत्पादन तथा वितरण ५१ दशमलव २७, बैंकिङ ३९ दशमलव ९३, वित्त १७ दशमलव ७८ अन्य समुह १२ दशमलव र १५ अंकले घटेको छ ।
बिहीबार भएको कारोबारमा ‘क’ वर्गका कम्पनीहरुको कारोबार मापन गर्ने सेन्सेटिभ इन्डेक्स ९ दशमलव ८० अंकले घटेको छ । बिहीबार भएको एक सय ४२ कम्पनीको कारोबारमा लगभग दर्जन कम्पनीको कारोबारमा मात्र हरियो रंगले पोतिएको थियो भने बाँकी कम्पनीको कारोबार राताम्मे भएको थियो । २७ लाख ५१ हजार ९ कित्ता सेयर एक अर्ब ५० करोड नौ लाख ९६ हजार सात सय ८४ रुपैयाँमा कारोबार भएको छ ।
साताको सुरुवातदेखि नै कारोबारमा गिरावट आउनुमा राजनीकित कारण मात्र नरहेको विश्लेषकहरुको भनाई छ । सेयर विश्लेषक अन्जनराज पौडेल भन्छन, ‘सेयर बजार घट्नुमा राजनीतिका साथै कस्तो अर्थ मन्त्री आँउछ, कस्तो अर्थ नीति ल्याउँछ भन्ने महत्वपूर्ण हुने गर्दछ’, उनले थपे, ‘उदार अर्थनीति भएका पार्टी सरकारमा जाँदा बजार राम्रो देखिन्छ । यो नेपालमा मात्र हैन विश्वको ‘ट्रेन्ड’ हो । छिटो छिटो सरकार बन्ने र ढल्ने प्रक्रियाले पनि केही समस्या देखिएको छ ।’
यो अवधिमा बैंक तथा वित्तीय संस्थाहरुले कम्पनीहरुले चौथो त्रैमासिक विवरण सार्वजनिक गर्ने रसाधारणसभा गर्ने समय हो । पछिल्लो समयमा कम्पनीहरुको विवरण पहिला नै सार्वजनिक हुने गरेकाले यसको असर बजारमा देखिन थालेको छ । निश्चित समयमा सार्वजनिक गर्नुपर्ने विवरण अनुमानितरुपमा अगाडि नै आउन थालेपछि त्यसको असर सेयर बजारमा देखिने उनको भनाई छ ।
 
‘पछिल्लो समयमा लगानी गर्न सक्नेहरुले सेकेण्डरी बजारमा भन्दा आइपीओमा लगानी गर्ने क्रम बढेको छ’ उनले भने ‘ बजार घट्नुमा यसको पनि असर देखिन्छ ।’ लगानीकर्ताहरु बढी राईट र बोनस सेयर दिनेप्रति आकर्षित हुने गर्दछन् । राम्रो कम्पनीको आइपीओ आएको खण्डमा त्यसको असर बजारमा पर्न जान्छ । ‘भूकम्पपछि अन्य क्षेत्रमा लगानी हुन नसक्नु र कागजी झण्झटबाट मुक्ति पाउन डिम्याट सुरु भएका कारण बजारमा छिटो कारोबार हुन थालेकाले त्यसको असर देखिएको हो’, पौडेलले भने ।
पछिल्लो समयमा सेयर बजारमा कालो धन भित्रेको चर्चा पनि चल्ने गरेको छ । कालो धनको छानबिन गर्ने चर्चासँगै लगानी कर्तामा डर बढ्यो । ५० लाख भन्दा बढी कारोबार गर्ने हो भने आम्दानीको स्रोत देखाउनुपर्ने चर्चासँगै ५० लाख भन्दामाथिको कारोबारमा राफसाफ गर्न घट्दो बजारलाई घटाउन सहयोग गरेको उनको भनाई छ ।
यो साता बजारमा नेप्से मात्र नभएर कारोबार रकम समेत घटेका कारण बजार दोहोरो अंकले घटेको छ । उनले भने ‘ नेप्से मात्र घट्दा खासै डराउनु पर्दैन कारोबार रकम घटेपछि बजार झनै घट्ने सम्भावना रहन्छ । कारोबार रकममा पनि गिरावट आएको खण्डमा खरिद कर्ता सन्तुष्ट छैनन भन्ने बुझन सकिन्छ ।’
ओली सरकार ढलेपछि माओवादी केन्द्रका अध्यक्ष पुष्पकमल दाहाल प्रचण्डको नेतृत्वमा सरकार बन्ने चर्चा चलेसँगै घट्न थालेको सेयर बजार प्रधानमन्त्री प्रचण्डले सपथ लिएकै दिन कारोबार दोहोरो अंकले घटेको छ । प्रचण्ड पहिलो पटक प्रधानमन्त्री हुँदा ११७५ अंकमा पुगेको नेप्से परिसूचक उनको कार्यकालको अन्त्यमा घटेर पाँच सयको हाराहारीमा पुगेको थियो ।
पुनः दोस्रो पटक प्रचण्ड प्रधानमन्त्री हुने चर्चा चलेसँगै घटेको कारोबारले पनि यो सरकारलाई सेयर बजारले रेड सिग्नल दिएको हो ।
 नेप्से आरोलो लाग्दा कसले कमाए कसले गुमाए ?
बिहीबार भएको कारोबारमा कमाउने भन्दा पनि गुमाउने लगानीकर्ताहरू धेरै छन् ।

कारोबारमा कन्कार्इ विकास बैंक, सिनर्जी फाइनान्स, रिलायबल माइक्रो फाइनान्स वित्तीय संस्था, एमएमबी सुलभ इन्भेष्टमेन्ट फण्ड, कन्चन डेभलपमेन्ट बैंक, किसान माइक्रोफाइनान्स वित्तिय संस्था र लुम्बिनी फाइनान्समा लगानी गर्ने लगानीकर्ताले केही कमाउन सफल भएका छन ।
बिहीबारको कारोबारमा सगरमाथा इन्स्योरेन्स, ओरियन्टेल होटल, देव विकास बैंक, प्राइम लाइफ इन्स्योरेन्स, पोखरा फाइनान्स, अरुण भ्याली हाइड्रोपावर, काष्टमण्डप डेभलपमेन्ट बैंक, अरनिको डेभलपमेन्ट बैंक, राप्ती भेरी विकास बैंक र मितेरी डेभलपमेन्ट बैंकका लगानीकर्ताले भन्दा बढी गुमाएका छन् ।
  प्रचण्डप्रति सेयर बजारमा अविश्वास, ४५ अंकले ओरालो लाग्यो        