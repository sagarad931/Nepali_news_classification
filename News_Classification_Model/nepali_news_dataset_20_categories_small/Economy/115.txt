
﻿अनन्तराज न्यौपाने/नयाँ पत्रिकामोरङ, ३१ असार
अस्थिरताका कारण विद्युत् महसुलमा छुट सुविधा स्वीकृत गर्ने फाइल अर्थ मन्त्रालयमै अड्किएपछि पूर्वका जुट उद्योगी निराश भएका छन् ।
असार मसान्तसम्म विद्युत् महसुलमा छुटको सुविधासम्बन्धी निर्णय नभए मोरङ र सुनसरीका ११ मध्ये हाल चलिरहेका चार जुट उद्योग पनि बन्द गर्नुको विकल्प नभएको उद्योगी बताउँछन् ।
जुट उद्योगले विद्युत् महसुलमा ७० प्रतिशत छुटको सुविधा पाइरहेका छन् । चालू आर्थिक वर्षको विद्युत् महसुलमा छुट सहुलियत पाउन असार मसान्तभित्र सरकारले मन्त्रिपरिषद्को बैठकबाट निर्णय गर्नुपर्छ । तर, यसको फाइल अर्थ मन्त्रालयमै अड्किइरहेका कारण उद्योगी निराश भएका हुन् ।
‘औपचारिक रूपमा सरकार अहिले पनि तयार छ,’ नेपाल जुट उद्योग संघका अध्यक्ष राजकुमार गोल्छाले भने, ‘तर, अर्थ मन्त्रालयबाटै काम अघि बढिरहेको छैन । सहुलियतसम्बन्धी निर्णय हुन नसके अहिले चलिरहेका चारवटा उद्योग पनि बन्द हुनेछन् ।’
संघका महासचिव एवं युवा उद्यमी प्रकाश मुन्दडाले भने, ‘भारत र बंगलादेशमा पनि त्यहाँका सरकारले जुट उद्योगलाई संरक्षण दिएका छन् । किनकि, जुट उद्योगबाट किसान प्रत्यक्ष रूपमा लाभान्वित हुन्छन् । जुट उद्योग वातावरणमैत्री तथा श्रम र रोजगारमूलक छन् ।’
अध्यक्ष गोल्छाका अनुसार चालू आर्थिक वर्ष जुट उद्योगका लागि फलदायी हुन सकेन । जुट उत्पादनको भारततर्फ हुने निर्यात ३० प्रतिशत घटेको छ । उद्योगले आफ्नो उत्पादनमा समेत ३० देखि ४० प्रतिशत कटौती गरेका छन् ।
बन्द सात जुट उद्योग पनि यस आर्थिक वर्षमा खुल्न सकेनन् । भारत सरकारले त्यहाँको सरकारी खाद्य निगमका लागि चाहिने बोरा भारतीय उद्योगसित मात्र खरिद गर्छ । यसले गर्दा नेपालको उत्पादन पछि धकेलिएको छ ।
त्यसमाथि पनि सरकारले विद्युत् महसुलमा छुटसम्बन्धी निर्णय गर्न सकेन भने सबै उद्योग बन्द गर्नुपर्ने अवस्था आउनेछ ।
नेपालका जुट उद्योगले गत आर्थिक वर्षमा पाँच अर्बबराबरको निर्यात गरेका थिए । अध्यक्ष गोल्छाले सरकारले उद्योग मन्त्रालयका सहसचिव ऋषिराज कोइरालाको संयोजकत्वमा एक कार्यदल बनाएर मोरङ र सुनसरीका जुट उद्योग अध्ययन गरेको उल्लेख गर्दै कार्यदलले दिएको सुझाब कार्यान्वयन गर्न माग गरे ।
कार्यदलको सुझाब हालसम्म सार्वजनिक गरिएको छैन । सहसचिव कोइरालाले सरकारले कार्यान्वयन गर्ने विषय भएको हुँदा प्रतिवेदन र सुझाब सार्वजनिक गर्न नमिल्ने बताए ।