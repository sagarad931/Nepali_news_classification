
﻿कारोबार संवाददाता
काठमाडौं, १४ असार
खाद्य प्रविधि तथा गुण नियन्त्रण विभागले जारको पानीको शुद्धता नियमनका लागि बनाएको आफ्नै निर्णय उल्लंघन गरेको छ । पानी उद्योगीलाई जारको बिर्कोमा अनिवार्य रूपमा ‘सिंक ¥याप’ लगाउन निर्देशन दिएको विभागले भने बिना ‘सिंक ¥याप’ को जारको पानी उपभोग गरिरहेको पाइएको हो ।
विभागले असार १ गतेबाट अनिवार्य रूपमा हालको एक लिटरको प्रशोधित पानीको बोतलमा झैं जारको बिर्कोमा पनि उत्पादन मिति, उपभोग्य मिति, उद्योगको नामलगायतको सूचनासहितको प्लास्टिक लगाउनुपर्ने निर्देशन जारी गरिसकेको छ । विभाग आफैंले भने सिंक ¥याप नगरिएको ‘अक्वा हन्ड्रेड’ को जारको पानी उपभोग गरिरहेको छ । कारोबारकर्मी विभागमा पुग्दा सो ब्रान्डको जारको पानी झार्दै गरेको देखिएको थियो ।
सिंक ¥याप लगाउनु खाद्य ऐन २०२३ र नियमावलीसमेतले गरेको व्यवस्था हो । पछिल्लो समयमा भने उद्योग आफैंले यस्तो व्यवस्थाको उल्लंघन गर्न थालेका थिए भने कतिपयले उद्योग बाहिर नै जारमा पानी भर्ने गरेकाले पुनः विभागले यस्तो व्यवस्था अनिवार्य गरेको हो । उद्योग बाहिरै पानी भरेर बिक्री हुन थालेपछि घाटा पर्ने भयले उद्योगीहरू आफैंले सिंक ¥याप अनिवार्य गर्नुपर्ने प्रस्ताव राखेका थिए ।
उद्योगीको मागबमोजिम विभागले उपभोक्ताको स्वास्थ्यमासमेत नकारात्मक असर परेको भन्दै गत जेठ १ गतेबाट नै यस्तो व्यवस्था लागू गरेको थियो । व्यवस्था लागू गरेपछि विभागले अनुगमनसमेत थालेको थियो । पुनः उद्योगीले यो व्यवस्था लागू गर्न थप समय मागेकाले असार १ सम्मलाई नियम लागू गर्ने समय सारेको थियो । नियम लागू भएको दुई साता बितिसक्दा पनि विभागले यो नियम लागू भए÷नभएको अनुगमन गरेको छैन । नियमको भने विभाग आफैं उल्लंघन गरेको छ ।
यस विषयमा बुझ्न विभागका महानिर्देशक सञ्जिवकुमार कर्णलाई फोन गर्दा सम्पर्क हुन सकेन । नेपाल टेलिकमको उनको नम्बरबाट अटोमेटिक मिसकल अलर्ट आएपछि विभागका प्रवक्ता पूर्णचन्द्र वस्तीलाई सम्पर्क गर्दा यस विषयमा आफूलाई जानकारी नभएको र वास्तबिकता बुझेर कारबाही प्रक्रिया अगाडि बढाउने बताए । “विभागले गरेको निर्णय सबैले लागू गर्नुपर्छ, विभागमै पानी पठाउने कम्पनी नियम नमाने यसको भागिदार हुनुपर्छ,” उनले भने, “यस विषयमा हामी अनुगमन गर्छौं र नियम अनुसार कारबाही गर्छौं ।” कारबाहीको प्रकृतिका बारेमा भने उनले खुलाएनन् । विभागले ५० वर्ष पुरानो खाद्य ऐन र खाद्य नियमावलीसमेत परिमार्जनको प्रक्रिया लैजाने तयारी गरिरहेको छ ।
  खाद्य प्रविधि तथा गुण नियन्त्रण विभागबाट आफ्नै निर्देशन उल्लंघन        