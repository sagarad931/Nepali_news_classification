
﻿३० कात्तिक, पोखरा । लेखनाथमा बढ्दै गएको अब्यबस्थित जग्गा प्लटिङ अब रोकिने भएको छ । मापदण्ड बिपरीत जथाभावी प्लटिङ बढ्दै गएपछि पोखरा उपमहानगरपालिकाका कार्यकारी अधिकृत नवराज ढुंगानाले लेखनाथ नै कुरुप हुनेगरी भइरहेको जग्गा प्लटिङ रोक्न निर्देशन दिएका हुन् ।
लेखनाथलाई गाभेर पोखरा महानगरपालिका बनाउने योजनासहित लेखनाथको पनि जिम्मेवारी पोखरा उपमहानगरपालिकाका कार्यकारी अधिकृतलाई नै दिएपछि पहिलोपटक कर्मचारीलाई सम्बोधन गर्दै उनले मापदण्ड बिपरीत जग्गा प्लटिङ कुनैपनि हालतमा रोक्नुपर्नेमा जोड दिए ।
मापदण्ड बिपरित जथाभावी तरिकाले गरिएको प्लटिङले लेखनाथ कुरुप हुँदै गएको प्रति चिन्ता व्यक्त गर्दै उनले यसलाई रोक्न कडा कदम चाल्ने बताए । यसअघि लेखनाथमा नगरपालिकाले लगाएको मापदण्ड बिपरति जग्गा प्लटिङ गर्ने क्रम हृवात्तै बढेको थियो ।
लेखनाथमा बढ्दो गुण्डागर्दी र तिनका नाइकेको अगाडि नगरपालिकाका कार्यकारी निरिह हुँदा जग्गा प्लटिङ दिन दुई गुणा अनि रात चौगुना बढ्दै गएको थियो ।
सोही कारण लेखनाथका अधिकांश खेतीयोग्य जमिन हाल प्लटिङ भइसकेको छ भने बाँकी जग्गा पनि प्लटिङ गर्ने क्रममा रहेको छ । धान तथा तरकारी बालीमा राम्रो उत्पादन गर्दै आएको जग्गा प्लटिङ भएपछि हाल बाँझै रहेका छन् ।
कर्मचारीलाई निर्देशन दिने क्रममा कार्यकारी अधिकृत ढुंगानाले अव्यवस्थित प्लटिङको तथ्याङ्कक एकहप्ता भित्र उपलब्ध गराउन पनि निर्देशन दिए । उनले जग्गा व्यवसायी आफै इन्जिनियर, आफै अमिन, आफै ओभरसियर भएर जहाँ पायो त्यहीं जग्गा चिर्दै हिँडेको आरोप लगाउँदै त्यस्ता कार्य तत्काल रोक्न भने ।
उनले भने,’अहिलेको जग्गा चिराईले लेखनाथ कुरुप हुने भो, अब यसलाई रोक्नुपर्छ, तपाईंहरुले अब्यबस्थित जग्गा प्लटिङ रोक्न तुरुन्त कदम चाल्नुस्, र जग्गा प्लटिङ वालालाई एकहप्ता भित्र कार्यालयमा उपस्थित गराई छलफल गराउने व्यवस्था मिलाउनुस् ।’
नगरपालिकाको जग्गा विकास कार्यविधि अनुसार प्लटिङ नभए, त्यस्ता जग्गामा घरनक्सा पास रोक्न समेत उनले आग्रह गरे ।कुनै जग्गा व्यवसायीले नगरपालिकाको नियम कानून मान्न अटेर गरे जिल्ला प्रशासनमा कारवाहीका लागि लेखी पठाउने चेतावनी समेत उनले दिएका छन् ।
कार्यकारी अधिकृत ढुंगानाले गतबर्षको परिषदले पास गरेका योजनालाई पहिलो प्राथमिकतामा राखी काम गर्न जोड दिए । उनले आफु पनि लेखनाथ नगरवासी भएको र नगरपालिकाले दिने विकास सुविधाको सेवाग्राही भएको उल्लेख गर्दै, प्रभावकारी योजना कार्यान्वयन गर्नुपर्ने बताए ।
नगरपालिकाले निर्माण गरेको जग्गा विकास कार्यविधि २०७२ पछि लेखनाथमा मात्रै झण्डै ७० भन्दा बढी स्थानमा जग्गा प्लटिङ भएका र तिनिहरुले एक ठाउँमा पनि मापदण्ड अनुसार काम नगरेको पाइएको छ ।