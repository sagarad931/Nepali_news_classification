
﻿
नयाँ पत्रिका काठमाडौं, २६ असार
निजी लगानीको वायुसेवा कम्पनी सिम्रिक एयरलाइन्सले अमेरिकी वायुसेवासँग सहकार्य गर्दै अन्तर्राष्ट्रिय उडानमा जाने घोषणा गरेको छ । अमेरिकी कम्पनी सफायर ग्लोबल एयरवेजसँगको सहकार्यमा अन्तर्राष्ट्रिय उडान गर्ने गरी शुक्रबार सम्झौतामा हस्ताक्षर भएको छ । सिम्रिक इन्टरनेसनल कार्गो एयरलाइन्स र सफायर ग्लोबल एयरवेजको संयुक्त लगानीमा त्रिभुवन अन्तर्राष्ट्रिय विमानस्थललाई आधार मानेर नेपालबाट वायुसेवा सञ्चालन हुने सम्झौतामा हस्ताक्षर गरिएको छ ।
सम्झौताअनुसार अन्तर्राष्ट्रिय एयरलाइन्स कम्पनीले नेपालमा कार्गो उडान मात्र गर्नेछ । एक वर्षभित्र दुईवटा बोइङ ७७७ वाइडबडी जहाजबाट कार्गो उडान गर्ने तयारी भएको सफिर ग्लोबल एयरवेजका अध्यक्ष क्याप्टेन राहुल एस पुरानिकले जानकारी दिए । अन्तर्राष्ट्रिय वायुसेवा सञ्चालन गर्न १५ करोड अमेरिकी डलर (करिब १६ अर्ब रुपैयाँ) लगानी गर्न लागिएको उनको भनाइ छ । त्यसमध्ये ७० प्रतिशत सफायर र ३० प्रतिशत सिम्रिकको हुने कार्यक्रममा जानकारी दिइयो ।
त्रिभुवन विमानस्थललाई हब (आधार) बनाएर उडान गर्ने वायुसेवाले निर्माणाधीन पोखरा, भैरहवा र निजगढ अन्तर्राष्ट्रिय विमानस्थलबाट पनि उडान विस्तार गर्ने कम्पनीले उल्लेख गरेको छ । दुईपक्षीय सम्झौतापछि सिम्रिकले अन्तर्राष्ट्रिय उडान अनुमति लिने प्रक्रिया अगाडि बढाउने सिम्रिकका अध्यक्ष क्याप्टेन रामेश्वर थापाले जानकारी दिए ।
वायुसेवाले उत्तर पूर्वी एसियाका गन्तव्यबाट उडान सुरु गरी युरोपेली मुलुकसम्म उडान विस्तारको योजना रहेको कार्यक्रममा जानकारी दिएको छ । सम्झौतामा सिम्रिक एयरलाइन्सका अध्यक्ष क्याप्टेन रामेश्वर थापा र सफिर ग्लोबल एयरवेजका अध्यक्ष क्याप्टेन राहुल एस पुरानिकले हस्ताक्षर गरेका छन् ।