
﻿ 
कारोबार संवाददाता
काठमाडौं, २५ असार
सेवा व्यापारको मुख्य क्षेत्र पर्यटनको आम्दानीले धान, चामल, मकै, जौलगायत खाद्यान्न आयात गर्न मात्र पुग्ने देखिएको छ । नेपाल एकीकृत व्यापार रणनीति (एनटीआईएस) २०१६ अद्यावधिक र २०१० समीक्षा कार्यक्रममा वाणिज्य मन्त्रालयका सहसचिव तोयनारायण ज्ञवालीले पर्यटन क्षेत्रबाट हुने वार्षिक ५० अर्ब रुपैयाँ आम्दानीले विदेशबाट धान चामल, मकै तथा जौलगायत खाद्यान्न आयात गर्न मात्र ठिक्क हुने गरेको बताए । “कम विकसित मुलुक (एलडीसी)को वस्तुभन्दा पनि सेवा क्षेत्र निकासी बढी हुन्छ,” उनले भने, “तर, पर्यटन क्षेत्रको योगदान कुल गार्हस्थ्य उत्पादन (जीडीपी)को २.९ प्रतिशत मात्र छ ।”
कृषिजन्य वस्तुमा २० प्रतिशत व्यापारघाटा छ । ऊर्जा अभाव र वस्तु कम उत्पादन भएकाले व्यापार घाटा चुलिँदैछ । जीडीपीको ३४ प्रतिशत योगदान दिने कृषिजन्य वस्तुको आयात निरन्तर बढ्दैछ । “विश्व व्यापार संगठन (डब्लूटीओ) सदस्यको हैसियतले बजार पहुँचको सुविधा प्रशस्त छ,” ज्ञवालीले भने, “उत्पादन सीमित भएकाले हामीले सुविधा उपयोग गर्न भने सकेका छैनांै ।”
कृषि मन्त्रालय उपसचिव प्रद्युम्न पाण्डेले कृषि वस्तु उत्पादनका लागि चाहिने बजेट अपर्याप्त भएको बताए । “न्यूनतम वस्तु घोषणा गरेर वास्तविक निर्यातभन्दा कम देखिएको छ,” उनले भने, “बढी मूल्य देखाए बढी भन्सार महसुल तिर्नुपर्छ ।” क्वारेन्टाइनमा प्रविधि तथा उपकरणको अभाव नरहे पनि जनशक्तिको समस्या रहेको उनको भनाइ छ । कार्यक्रममा एनटीआईएसमा परेका वस्तु चिया, कफी, मुुसुरो दाललगायतको प्रगतिका बारेमा छलफल भएको थियो ।
  पर्यटन क्षेत्रको आम्दानीले खाद्यान्न किन्नै ठिक्क         