
﻿अच्युत पुरी/नयाँ पत्रिकाकाठमाडौं, २६ असार
जिल्लामा ५० हजार रुपैयाँसम्मको भुक्तानी र १ लाख रुपैयाँसम्मका आयोजना पनि पर्यटन मन्त्रालयले कार्यान्वयन गर्ने गरेको छ । १० लाख रुपैयाँभन्दा सानो लागतका खुद्रे कार्यक्रमलाई स्थानीय निकायबाट कार्यान्वयन गर्ने आफ्नै मापदण्ड लागू गर्न संस्कृति, पर्यटन तथा नागरिक उड्डयन मन्त्रालय असफल भएको हो ।
आर्थिक वर्ष ०७३-७४ देखि सानो लागतका खुद्रे कार्यक्रमलाई मन्त्रालय र पर्यटन विभागबाट नभई सरकारका स्थानीय निकायमा हस्तान्तरण गर्ने योजना मन्त्रालयको थियो । तर, हालै मन्त्रालयबाट आव ०७३÷७४ मा जिल्लाहरूमा कार्यान्वयन गरिने वार्षिक विकास कार्यक्रम सार्वजनिक गरिएको छ, जसअनुसार अन्यन्त न्यून लागत र सामान्य कार्यक्रम पनि मन्त्रालयबाटै कार्यान्वयन हुनेछन् । पर्यटन मन्त्रालयले कार्यान्वयन गर्ने धेरैजसो कार्यक्रम १, २ र ५ लाख रुपैयाँका छन् ।
मन्दिर र पाटीपौवामा छरियो बजेट
मन्त्रालयबाट जिल्लामा कार्यान्वयन हुने सयौँ कार्यक्रममध्ये देशभरका अधिकांश मठमन्दिरका लागि रकम विनियोजन गरिएको छ । तर, रकम भने १ लाख या २ लाख रुपैयाँ रहेको छ । धेरै कार्यक्रमलाई रकम छर्ने नेपालको बजेट प्रणालीबाट मन्त्रालय माथि उठ्न नसकेको मन्त्रालका एक उच्च अधिकारीले बताए । ‘यो वर्ष हामीले बजेट प्रणालीमा सुधारको प्रयास गरेका थियौँ,’ उनले भने, ‘तर, हाम्रो मात्र प्रयासले नहुने रहेछ ।’
राजनीतिक दबाब अगाडि केही चलेन
स्रोतका अनुसार आफ्नो क्षेत्रमा बजेट पार्ने सांसदहरूको दबाबकै कारण मन्त्रालयले साना र खुद्रे कार्यक्रम विस्थापित गर्न नसकेको हो । बजेट निर्माणका क्रममा सांसदहरू पर्यटन विभाग तथा मन्त्रालयका जिम्मेवार अधिकारीसमक्ष धाइरहेका भेटिन्थे । ‘आफ्नो निर्वाचन क्षेत्रमा बजेट पार्नुपर्ने जननिर्वाचित सांसदहरूको दबाब जहिलेसम्म आइरहन्छ, त्यसवेलासम्म कनिका छरेसरह बजेट छर्ने बजेट प्रणाली सुधार हुँदैन,’ ती अधिकारीले भने ।
खुद्रे कार्यक्रम केन्द्रबाट हेर्नुको बेफाइदा
मन्त्रालयबाट कार्यान्वयन भइरहेका ठूला आयोजनाको समेत कार्यप्रगति सन्तोषजनक नभएको अवस्थामा ग्रामीण भेगसम्म छरिएका कार्यक्रमको प्रभावकारी नियमन सबैभन्दा चुनौतीपूर्ण पक्ष हो । सोहीकारण बजेट तर्जुमा भएका अधिकांश कार्यक्रमको कार्यान्वयन कमजोर हुने गरेको छ । मन्त्रालयले देशभरका सबैजसो गाविसस्थित मन्दिर, गुम्बा र पर्यटकीयस्थलका नाममा बजेट छुट्याएको भए पनि कार्यान्वयन भए–नभएको सम्बन्धमा अनुगमन गर्ने प्रभावकारी संयन्त्र छैन । अर्कोतर्फ स्थानीयस्तरमा रहेका ती सम्पदाका लागि पुरातत्ज्ञज ठंअघ विभाग या अन्य निकायले पनि रकम छुट्याउने गर्छन् । सबैतिरबाट रकम छुट्याउने, तर काम नगर्ने परिपाटीका कारण रकम हिनामिना हुने सम्भावना हुन्छ ।
संसदीय समितिको निर्देशन अलपत्र
यसअघि व्यवस्थापिका संसद्, अन्तर्राष्ट्रिय सम्बन्ध तथा श्रम समितिले पर्यटन प्रवद्र्धनसम्बन्धी ठूला र रणनीतिक महत्वका ६० लाख रुपैयाँभन्दा माथिका आयोजना मात्र पर्यटन विभागबाट कार्यान्वयन गर्न पर्यटन मन्त्रालयलाई निर्देशन दिएको थियो । ६० लाख रुपैयाँभन्दा घटीका योजना सञ्चालन गर्दा उपभोक्ता समितिमार्फत मात्र गर्न र उपभोक्ता समितिमार्फत हुन नसक्ने योजना ठेक्का प्रक्रियाबाट कार्यान्वयन गर्न मन्त्रालयलाई निर्देशन दिएको थियो । योजना छनोट गर्दा संस्कृति, धार्मिक, प्राकृतिक, ऐतिहासिक तथा भौगोलिक क्षेत्रीय सन्तुलनका आधारमा जिल्ला परिषद्बाट आएका योजनालाई प्राथमिकतामा राख्नुपर्ने समितिको निर्देशन थियो ।
के–के हुन् खुद्रे कार्यक्रम
मन्त्रालयले वर्गीकरण गरेका खुद्रे कार्यक्रममा पदयात्रा, विश्रामस्थल, बाटो सुधार, भ्यू–प्वाइन्ट, पार्क, शौचालय, गेट, पिकनिकस्पटजस्ता सामान्य कार्यक्रमको बाहुल्य छ । यससँगै मठमन्दिर मर्मत, सूचनाकेन्द्र, मन्दिरको सौन्दर्यीकरणलगायत कार्यक्रम राखिएको छ ।
भारतीय पर्यटक आकर्षित गर्ने कार्यक्रम आवश्यकविराटनगर-पूर्वमा पर्यटनको विकासका लागि सीमा क्षेत्रका भारतीयहरूलाई आकर्षित गर्नुपर्ने पर्यटन व्यसायीहरूले जोड दिएका छन् । विराट क्षेत्र पर्यटन प्रवद्र्र्धन विकास केन्द्रले शनिबार विराटनगरमा आयोजना गरेको अन्तक्र्रिया कार्यक्रममा पर्यटन व्यवसायी र अन्य सहभागीले सीमा क्षेत्रका भारतीयहरूलाई नेपालमा घुमफिरका लागि आर्कषित गर्नुपर्नेमा जोड दिएका हुन् ।
उनीहरूले निजी र सरकारी दुवै क्षेत्रबाट भारतीयहरूलाई आकर्षित गर्ने कार्यक्रम ल्याउन आग्रह गरे । योजनासहित सरकारले उचित प्रचारप्रसार नगरेकाले भारतीय पर्यटकहरू पूर्वी नेपालको सुन्दरताबारे अनभिज्ञ रहेको सहभागीले गुनासो गरे ।
सुनसरीका स्थानीय विकास अधिकारी रामप्रसाद वाग्लेले पर्यटनको विकासका लागि एक भएर लागिपर्नुपर्ने बताए । इटहरीस्थित तालतलैया संरक्षण विकास समितिका अध्यक्ष वीरबहादुर लिम्बूले तालमेल मिलाएर भारतीयहरूलाई आकर्षित गर्नुपर्ने बताए ।
विराटनगर ट्राभल्स एसोसिएसनका अध्यक्ष भवेश श्रेष्ठले सीमावर्ती भारतको बंगाल र बिहार राज्यमा प्रचारप्रसार भए पूर्वको पर्यटन व्यवसायले फड्को मार्ने बताए । पर्यटन कार्यालय काँकडभिट्टाका प्रमुख गणेशप्रसाद तिम्सिनाले भौतिक पूर्वाधारको अभावमा अझै पूर्वमा पर्यटन व्यवसाय फस्टाउन नसकेको बताए ।
यो अनुत्पादक लगानी हो तिलक लामा, पर्यटन व्यवसायी
देशभरका मन्दिर, गुम्बा, पाटीपौवा संरक्षण गर्ने जिम्मेवारी वास्तवमै स्थानीय निकायको हो । पर्यटन मन्त्रालयबाट ठूला र दूरगामी प्रभाव पार्न सक्ने आयोजना तथा गन्तव्य विकासमा लगानी हुनुपर्छ । ५० हजार या १ लाख रुपैयाँ लगानीका कार्यक्रम बनाएर ग्रामीणस्तरमा छरिएको बजेटले गन्तव्य विकास, लगानी गरिएको प्रडक्टको विकास या स्थानीयको क्षमता अभिवृद्धिमध्ये कुनै पनि क्षेत्रमा प्रगति हुँदैन । धेरैजसो राजनीतिक दलका कार्यकर्तालाई खुसी बनाउन आउने यस्ता कार्यक्रमबाट पर्यटन, व्यवसायी र स्थानीयले कुनै पनि लाभ पाएका छैनन् । त्यसमाथि मन्त्रालयबाट राष्ट्रिय गौरवका आयोजनामा समेत प्रभावकारी नियमन गर्न नसकेर अलपत्र परेको अवस्थामा सयौँको संख्यामा रहेका खुद्रे कार्यक्रमको नियमनको अवस्था कस्तो होला ?