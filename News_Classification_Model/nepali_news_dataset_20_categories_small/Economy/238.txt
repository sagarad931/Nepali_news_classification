
﻿
२३ भदौ, काठमाडौं । व्यवसायीले उपभोक्तामैत्री बजारको लागि कृषि बजार केन्द्र भाडामा नभई कमिशनमा सञ्चालन हुनुपर्ने हुनुपर्ने माग गरेका छन् । कृषिमा व्यवसायिक उत्पादन, स्वच्छ एवम् प्रतिस्पर्धात्मक वितरण प्रणालीका लागि कृषिका बजारहरुलाई कमिशनका आधार चल्न दिनुपर्ने माग गरिएको हो ।
कृषि उपज बजारहरु टेण्डर तथा भाडाका माध्यमबाट नभई अक्सन अर्थात कमिशन सिस्टममा हुनुपर्ने नेपाल फलफूल तथा तरकारी व्यवसायी महासंघका अध्यक्ष खोम प्रसाद घिमिरेले बताए ।
उनले भने,’होलसेल कारोबारमा ७ देखि १० प्रतिशत एवम् खुद्रा कारोबारमा १७ देखि २० प्रतिशत कमिशन सिस्टममा बजार सञ्चालन गर्ने सकिन्छ ।’ कृषि उपजहरु दोस्रो तथा तेस्रो मुलुकमा निर्यात आवश्यक प्राविधिक कार्य अगाडि बढाउने पर्ने महासंघको माग छ ।
महासंघले आयत गरिने तरकारी तथा फलफूलको गुणस्तरको लागि क्वारेन्टाइनको व्यवस्था तत्काल हुनुपर्ने र तरकारी भण्डारको लागि आवश्यक मात्रामा शीत भण्डारको व्यवस्था मिलाइदिन सरकारसँग माग गरेको छ ।
विना विकल्प नागरीक लगानी कोषको स्वामित्वमा रहेको बानेश्वरको तरकारी बजार तथा समाज कल्याण परिषदको स्वामित्वमा रहेको टुकुचा तरकारी बजार हटाउने योजना अगाडि नबढाउन महासंघले चेतावानी दिएको छ ।
सरकारले दिगो रुपमा त्रिवि र मलपोखरीमा रहेको खाली जग्गालाई सदुपयोग गर्दै कृषि उपज बजार सञ्चालनमा ल्याउनुपर्ने महासंघको भनाइ छ ।
कृषि उपज बजार सञ्चालन र व्यवस्थापन सम्बन्धित आवश्यक कानुन समेत अविलम्ब जारी गर्न पनि उनीहरुको माग छ ।
महासंघले व्यवसायीहरुको वर्गीकरण गरी व्यवसायी परिचयपत्रको समेत व्यवस्था गर्न माग गरेको छ । जबसम्म आधुनिक कृषि उपज बजार बन्न सक्दैन तबसम्म किसान कृषि पेसामा खुसी रहन नसक्ने महासंघको धारणा छ ।
आधुनिक कृषि उपज बजार सञ्चाल भएमात्रै उपभोक्ताले पनि स्वच्छ, ताजा र सस्तो मूल्यमा गुणस्तरीय तयारी प्रयोग गर्न पाउने महासंघको दावी छ । सरकारले व्यवसायीको माग वेवस्ता गरेको अवस्थामा दशै तिहारपछि देशभर सञ्चालनमा रहेको कृषि उपजबजार बन्द गर्ने महासंघको चेतावनी छ ।