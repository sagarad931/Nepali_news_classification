
﻿
‘राजस्व विभागको कांधमा ४३ प्रतिशत राजस्व असुलीको जिम्मेवारी छ’

काठमाडौं, २२ साउन । उपप्रधानमन्त्री तथा अर्थमन्त्री कृष्णबहादुर महराले अर्थतन्त्रमा खर्च प्रणाली प्रभावकारी बनाउन नसकिएमा त्यसले राजस्व असुलीमा योगदान गर्न नसक्ने बताए ।
लगानी बढेमा उद्योग व्यवसाय बढ्ने र त्यसले राजस्व बढ्ने बताए । उनले राजस्व प्रशासनमा सुधारको लागि नयां संरचना र प्रणाली विकासको आवश्यकता रहेको धारणा राखे ।
राजधानीमा आयोजीत व्यस्थापन गोष्ठिमा राजस्व प्रशासनमा काम गर्ने कर्मचारीहरु नै कर विज्ञ भएको र फिल्डमा भएको समस्याको जानकार कर्मचारी नै हुने भएकाले ठीक ढंगले कार्य गरी रिपोर्टिङ गरे नीतिगत तथा व्यवस्थापकीय सुधार गर्न सकिने बताए ।
उनले आन्तरिक राजस्व विभागको कांधमा ४३ प्रतिशत राजस्व असुलीको जिम्मेवारी रहेको जानकारी गराउँदै कर छली र राजस्व चुहावट नियन्त्रण गर्न राजस्व प्रशासनलाई आधुनिकीकरण र वैज्ञानिकीकरण गर्नु पर्नेमा जोड दिए ।
‘उत्पादन शक्ति भनेको श्रम शक्ति हो, जसले अर्थतन्त्रमा गतिशिलता ल्याउंछ, प्रत्येक घण्टा घट्ने घटना, परिघटनाले अर्थतन्त्रमा प्रभाव पार्ने भएकाले त्यस्ता घटनाप्रति कर प्रशासन चनाखो भई कार्य गर्नुपर्छ’ मन्त्री महराले भने ।
कार्यक्रममा अर्थ सचिव लोकदर्शन रेग्मीले कर प्रशासनको लगन र मेहनतको आधारमा नै सरकारले लक्ष्य पूरा गर्न सकेको बताए । राजस्व प्रशासनले गरिरहेको कामलाई मन्त्रालयले नजिकबाट नियालिरहेको जानकारी दिँदै कर्मचारीलाई ढुक्क भएर आफ्नो कार्य सम्पादन गर्न निर्देशन दिए । सरकार निजी क्षेत्रसंग समन्वय गरेर काम गर्न इच्छुक रहेको बताउनुहुंदै उच्च मनोवल र कटिवद्धताका साथ काम गर्न सवै कर्मचारीलाई निर्देशन दिए ।
कार्यक्रममा राजस्व सचिव राजन खनालले मुलुकभरीबाट उठ्ने राजस्वमा ४३ प्रतिशत योगदान आन्तरिक राजस्व विभागको रहेको जनाउँंदै राजस्व असुलीमा महत्वपूर्ण जिम्मेवारी रहेको बताए । उनले कानून बमोजिम बाहेक कर लगाउन नहुने बताउँदै कर लगाउँदा कानुनी आधारमा मात्र लगाउन निर्देशन दिए ।
विभागले दोहोरो करमुक्ति सम्झौताको संगालो प्रकाशन गरेर राम्रो कामको शुरुवात गरेको बताए । आन्तरिक राजस्व विभागले २१ बुंदे घोषणापत्र जारी गरेको र घोषणा पत्रमा उल्लेख भएका विषयवस्तु पूरा गर्नेतर्फ लाग्न कर्मचारीलाई निर्देशन दिए ।
आन्तरिक राजस्व विभागका महानिर्देशक चुडामणि शर्माले आर्थिक वर्ष २०७२÷७३ मा विभागको कूल राजस्व लक्ष्य १९४ अर्व ६७ करोड भएकोमा २०४ अर्व ४३ करोड रुपैयाँ असुली भई लक्ष्यको १०५ प्रतिशत र गत वर्षको तुलनामा २८ प्रतिशत वृद्धि भएको जानकारी गराए ।
अवसरमा कूल राजस्व असुलीमा करिव ४३ प्रतिशत आन्तरिक राजस्व विभागको योगदान रहेको बताए । कूल ग्राहस्थ उत्पादनमा राजस्वको योगदान २१.५ प्रतिशत र कर राजस्वको योगदान १८.७ प्रतिशत भएको बताए । गत वर्ष करिव १ लाख ५१ हजार करदाता करको दायरामा आएका र वक्यौता तिर्न अटेर गर्ने १९०३ करदातालाई कानुनी कारवाही गरिएको थियो । वक्यौता २१ अर्व ५० करोड असुली तथा समायोजन गरिएको थियो भने बेरुजु फछ्र्यौट तर्फ ४ अर्व २३ करोड ६०.२ प्रतिशत बेरुजु फछ्र्यौट गरिएको जानकारी महानिर्देशक शर्माले गराए ।
महानिर्देशक शर्माले आगामी वर्षका लागि २३३ अर्व ६० करोडको लक्ष्य प्राप्त भएको समेत जानकारी गराउनुभयो । आगामी वर्ष सवैका लागि स्थायी नम्बर (प्यान फर अल) को नारा सहित २०७४ असारसम्म ३ लाख करदातालाई करको दायरामा ल्याउने र आगामी ५ वर्ष भित्र सवै कार्यालयले आफ्नै भवनबाट सेवा संचालन गर्ने गरी पूर्वाधार निर्माणको कार्य शुरु गर्ने जानकारी गराए ।
साथै आगामी वर्षको कार्य सम्पादन सम्झौता गर्ने कार्यलाई निरन्तरता दिने बताए । उनले रणनीतिक योजनाले परिलक्षित गरेको कार्यहरु मध्ये कुल गार्हस्थ उत्पादन योगदानको लक्ष्य १८ प्रतिशत रहेकोमा १८.७ प्रतिशत पूरा भएको र ९९ प्रतिशत अनलाइन फाइलिङ गर्ने कार्य सम्पन्न भएको बताए ।
साथै संविधानसभाबाट जारी भएको संविधानले परिकल्पना गरेको शान्ति, सुशासन र समृद्धिको आवश्यक व्यवस्थापनको लागि स्रोतको जिम्मेवारी आन्तरिक राजस्व विभागको रहेकोले सो जिम्मेवारी पूरा गर्ने दिशामा आन्तरिक राजस्व विभाग प्रभावकारी रुपमा कार्यसम्पादन गर्ने प्रतिवद्धता जनाए ।
  कर प्रशासन चनाखो भए नीतिगत तथा व्यवस्थापकीय सुधार हुन्छः उपप्रम महरा        