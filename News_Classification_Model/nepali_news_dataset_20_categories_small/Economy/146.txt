
﻿कारोबार संवाददाता
काठमाडौं, ७  साउन
मुलुकले ऊर्जा संकट भोगिरहेका बेला ऊर्जा मन्त्रालयका लागि विनियोजित बजेट भने खर्च हुनै सकेको छैन । गत आर्थिक वर्षमा ऊर्जाका लागि विनियोजित पुँजीगत बजेटको १० प्रतिशत मात्रै खर्च भएको छ ।
महालेखा नियन्त्रक कार्यालयले सार्वजनिक गरेको असारसम्मको मन्त्रालय/निकायगत खर्चअनुसार गत आर्थिक वर्ष (०७२/७३) मा ५ अर्ब ५५ करोड ९७ लाख ७३ हजार रुपैयाँ विनियोजन गरिएकामा ५२ करोड २४ लाख ६४ हजार रुपैयाँ मात्रै खर्च भएको हो । यो अवधिमा चालू खर्च भने १ अर्ब ४६ करोड ५९ लाख ९६ हजार विनियोजन भएकोमा ८७ करोड ४८ लाख ४३ हजार खर्च भएको छ ।
पुँजीगत खर्चतर्फ रक्षा मन्त्रालयको खर्च भने सीमाभन्दा बढी भएको छ । गत वर्ष ३ अर्ब २२ करोड ५७ लाख रुपैयाँ पुँजीगत खर्च गर्ने लक्ष्य लिइएकोमा ३ अर्ब ९१ करोड ८१ लाख रुपैयाँ खर्च भएको छ ।
त्यसैगरी चालू खर्च पनि विनियोजित बजेट हाराहारीमा भएको छ । गत वर्ष रक्षाको चालू खर्च २९ अर्ब ९० करोड भएकोमा २९ अर्ब ५४ करोड रुपैयाँ खर्च भएको छ । त्यसैगरी उपराष्ट्रपति कार्यालयको पुँजीगत खर्च विनियोजित बजेटभन्दा १ हजार रुपैयाँ कम खर्च भएको छ । गत वर्ष उपराष्ट्रपति कार्यालयलाई पुँजीगत खर्च २ करोड ८५ लाख ५ हजार रुपैयाँ छुट्याइएको थियो ।
कार्यालयका अनुसार गत वर्ष कुल विनियोजित बजेटको ७१.४७ प्रतिशत अर्थात् ५ खर्ब ८५ अर्ब ६५ करोड रुपैयाँ खर्च भएको छ । गत वर्ष ८ खर्ब १९ अर्ब ४६ करोड ८८ लाख ८४ हजार रुपैयाँ खर्च गर्ने अनुमान थियो । त्यसध्ये चालू खर्च विनियोजित रकम ४ खर्ब ८४ अर्ब २६ करोड ६३ लाखको तुलनामा ७५.६६ प्रतिशत अर्थात् ३ खर्ब ६६ अर्ब ४९ करोड ६८ लाख रुपैयाँ भएको छ । त्यसैगरी पुँजीगत खर्चका लागि २ खर्ब ८ अर्ब ८७ करोड ७२ लाख विनियोजन भएकोमा ५६.३ प्रतिशत अर्थात् १ खर्ब १७ अर्ब ५९ करोड ७१ लाख रुपैयाँ खर्च भएको छ ।
प्राप्त विवरणअनुसार गत वर्ष सरकारले आन्तरिक ऋण ५० अर्ब ३३ करोड ४९ लाख ४७ हजार रुपैयाँ भुक्तानी गरेको छ । त्यसैगरी बाह्य ऋणअन्तर्गत बहुराष्ट्रिय ऋण १४ अर्ब ७४ करोड ५७ लाख ८७ हजार र द्विपक्षीय ऋण ३ अर्ब ४ करोड ९१ लाख ४० हजार रुपैयाँ तिरिएको छ । यस अवधिमा सरकारले आन्तरिक संस्थाहरूका लागि पुँजी प्रवद्र्धन (पोलिसी फाइनान्सिङ) मा ३२ अर्ब ६० करोड ८० लाख ६५ हजार रुपैयाँ खर्चिएको छ ।
  ऊर्जाको पुँजीगत खर्च १० प्रतिशत मात्रै, रक्षाको भने सीमाभन्दा माथि        