
﻿
१६ असोज, काठमाडौं । नेपाल राष्ट्र बैंकमा बिहानैदेखि नयाँ नोट साट्न सर्वसाधारणको बाक्लो भीड थियो । लामो लाइनमा बसेका सर्वसाधारणलाई नयाँ नोटका लागि घण्टौं कुर्नुपर्‍यो ।
दशैंमा नयाँ नोट नै प्रयोग गर्नुपर्छ भन्ने मान्यताका कारण प्रत्येक दशैंमा नोट साट्नेहरुको ठूलो भीड लाग्ने गर्छ ।
राष्ट्र बैंकले आइतबारदेखि आफ्ना कार्यालयहरुमार्फत् नयाँ नोट सटही सुविधा उपलब्ध गराउँदै आएको छ । बुधबारसम्म नोट सटही सुविधा उपलब्ध गराउने राष्ट्र बैंकले जनाएको छ ।

राष्ट्र बैंकले असोज ९ गतेदेखि १४ गतेसम्म बैंक तथा वित्तीय संस्थाहरुलाई नयाँ नोट उपलब्ध गराएको थियो । बैंकहरुबाट सबै दरका नोट लिन पहुँच चाहिने भएकाले सर्वसाधारणहरु राष्ट्र बैंकमै लाइन बसेका हुन् ।
राष्ट्र बैंकले दशैं-तिहार र छठका लागि ७/८ अर्ब रुपैयाँसम्म नयाँ नोट बजारमा पठाउने जनाएको छ । एक सर्वसाधारणले राष्ट्र बैंकबाट सबै दरका गरेर ३७ हजार रुपैयाँसम्म नोट साट्न पाउने छन् । गत वर्षको दशैंकमा एक व्यक्तिले जम्ममा २२ हजार रुपैयाँमात्रै साट्न पाउँथे ।
