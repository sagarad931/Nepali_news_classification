
﻿दीननाथ बराल 
पोखरा, ३० जेठ
रोजगारका लागि खाडीमुलुक जान हतार गर्ने लाखौं नेपाली युवालाई कास्कीका घाचोकवासीले गतिलो सन्देश दिएका छन् । घाचोकमा उन्नत जातका गाई पाल्ने परिवारले सामान्यतया वार्षिक १ लाख रुपैयाँभन्दा बढी आम्दानी गर्न सफल भएका छन् । पोखरादेखि करिब १८ किलोमिटर टाढा रहेको घाचोकका अधिकांश घर–घरमा जर्सी र होलिस्ट्रेन जातको गाई पालन गरिएको छ ।
युवादेखि वृद्धसम्म व्यावसायिक गाईपालनमा लागेका छन् । गाउँमै दैनिक १ हजार २ सय देखि १ हजार ५ सय लिटर दूध संकलन हुने गरेको घाचोक दुग्ध उत्पादक सहकारी संस्थाका व्यवस्थापक अमृत दवाडीले बताए । संस्थाले स्थानीयले उत्पादन गरेको दूधलाई संकलन गरी बिक्रीका लागि कास्कीको जिल्ला सहकारी संघ पोखरामा लैजाने व्यवस्था गरेको छ । सहकारीका व्यवस्थापक दवाडीका अनुसार दैनिकजसो घाचोकबाट प्रतिपरिवार न्यूनतम २ लिटरदेखि ३० लिटरसम्म गाईको दूध संकलन हुने गरेको छ । प्रतिलिटर ४५ देखि ६० रुपैयाँसम्म फ्याटका आधारमा स्थानीय दूधको मूल्य निर्धारण गरिएको दवाडीले बताए । ३ वटा गाई पालेका उनले मासिक रूपमा ३० हजारभन्दा बढी आम्दानी गर्ने गरेका छन् ।
सहकारीले स्थानीय १ सय २५ जनाभन्दा बढी कृषकबाट उत्पादित दूध संकलन गर्ने गरेको छ । दूध चिस्यान केन्द्र (चिलिङ भ्याट सेन्टर) समेत भएकाले कुनै पनि समयमा दूध स्टोर गर्न सकिने घाचोक दुग्ध उत्पादक सहकारी संस्थाका संस्थापक अध्यक्ष लीलाभक्त लम्सालले बताए । ५ सय लिटर क्षमताको दूध चिस्यान केन्द्र भएकाले बेलुकाको दूध संकलनका लागिसमेत उपयोग भएको उनले बताए ।
कृषकले उत्पादन गरेको वस्तु बिक्री गर्न बजारको खोजी भने सरकारले गरिदिनुपर्ने यहाँका अधिकांश कृषकको माग छ । बिचौलिया प्रथा अन्त्य गर्दै राज्यले सिधै कृषकबाट दूध बिक्री वितरण गर्न सके उपभोक्ताले पनि सहुलियतमा दूध उपभोग गर्न पाउने विश्वास स्थानीयको छ ।
मेहनतका साथ काम गरे गाउँमै रोटो–पिठो खाएर पनि विदेशको भन्दा दोब्बर आम्दानी गर्न सकिने स्थानीय लेखनाथ अधिकारीले बताए । उनी केही वर्षअघि विदेश गएर फर्किएका हुन् । अधिकारीले हाल गाईपालना गरेरै ४ जनाको परिवार पाल्दै आएका छन् । सहकारीका कोषाध्यक्षसमेत रहेका उनले घाचोकमा मात्र वार्षिक १ करोडभन्दा बढीको दूधको कारोबार हुने गरेको बताए । कृषि क्षेत्रमा सरकारी अनुदान पाए अझ धेरै युवा यसतर्फ आकर्षित हुने दाबी अधिकारीले गरे ।
युवा मात्र होइन, पछिल्लो समयमा वृद्धहरू पनि गाईपालनतर्फ आकर्षित भएका छन् । ७० वर्षीय पद्म पोखरेल पनि युवा जसरी विगत ३ वर्षदेखि व्यावसायिक गाई पालन गर्दै आएका छन् । उनले गाईपालनबाट मासिक १ लाख रुपैयाँ आम्दानी गर्ने गरेको बताए ।
  घाचोकका घर–घरमा व्यावसायिक गाईपालन        