
﻿नयाँ पत्रिकाकाठमाडौं, २१ असार
संसद्को प्रतिपक्षी दलका सांसद र अर्थ मन्त्रालयको निरन्तर अडानपछि कर्मचारी सञ्चयकोष ऐनको संशोधन विधेयकबाट ‘सहकारी’ शब्द हटाइएको छ । संसद्को पूर्ण सदनबाट विधेयक जस्ताको त्यस्तै पारित भए कर्मचारी सञ्चय कोषले सहकारी संस्थाका परियोजनामा सेयर लगानी गर्न नपाउने भएका छन् ।
व्यवस्थापिका–संसद्को अर्थ समितिले उक्त विधेयकको दफावार छलफल गर्न गठित उपसमितिको प्रतिवेदन पारित गर्दै सहकारीमा सञ्चय कोषले लगानी गर्ने प्रस्तावित व्यवस्था हटाएको हो । मूल विधेयकमा यस्तो व्यवस्था नभए पनि उपसमितिको प्रतिवेदनले सरकारी स्वामित्वका सहकारी संस्थामा सञ्चयकोषले लगानी गर्न पाउने व्यवस्था गरेको थियो ।
बैठकमा अर्थ मन्त्रालयका राजस्व सचिव राजन खनालले कल्याणकारी कोषको पैसा जथाभावी लगानी गर्न नमिल्ने भन्दै सहकारीमा लगानी गर्ने विषयको चर्को विरोध गरेका थिए । ‘त्यो विश्वासी (ट्रस्टी)हरूको पैसा हो,’ उनले भने, ‘यदि कुनै पनि अवस्थामा सञ्चय कोष धराशयी भयो र उसले सञ्चयकर्ताको पैसा फिर्ता गर्न सकेन भने सरकारले विकास बजेट कटौती गरेर ब्याजसहित सञ्चयकर्ताको पैसा फिर्ता गर्नुपर्छ ।’
त्यस्तो संस्थाको लगानीलाई वाणिज्य बैंक वा अन्य वित्तीय संस्थाको लगानीसँग तुलना गर्न नमिल्ने भन्दै सहकारीमा लगानी गर्ने व्यवस्था हटाउन माग गरेका थिए । कानुन सचिव टेकप्रसाद ढुंगाना, अर्थ मन्त्रालयका वित्तीय क्षेत्र व्यवस्थापन महाशाखा प्रमुख सूर्यप्रसाद आचार्य र कर्मचारी सञ्चय कोषका प्रशासक कृष्णप्रसाद आचार्यले सहकारीमा लगानी गर्ने व्यवस्था हटाउन सुझाब दिएपछि समितिले सोहीअनुरूप विधेयक पारित गरेको छ ।यस्तो भयो नयाँ व्यवस्था
‘कोषले नेपाल सरकार वा नेपाल सरकारको स्वामित्व वा नियन्त्रणमा रहेको कुनै निकायद्वारा प्रवद्र्धित ऊर्जा उत्पादन र प्रसारण, कृषि  विकास, पर्यटन तथा ठूला पूर्वाधार निर्माणको क्षेत्रमा सेयर लगानी गर्न सक्नेछ ।’