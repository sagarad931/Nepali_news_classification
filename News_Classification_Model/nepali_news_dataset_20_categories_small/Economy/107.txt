
﻿नयाँ पत्रिका
काठमाडौं, ३० असार
नेपालका लागि लेनोभो स्मार्टफोनको आधिकारिक वितरक लाइफकम प्रालिले चार नयाा स्मार्टफोन मोडल नेपाली बजारमा भित्र्याएको छ।
नयाँ उत्पादन
कम्पनीले लेनोभो के–थ्री नोट, लेनोभो के–फोर नोट, लेनोभो भाइव पी वानएम र लेनोभो भाइव सी लेनोभो पार्ट्नर्स मिटमा सार्वजनिक गरेको हो । कम्पनीका अनुसार, भाइव सी अन्य स्मार्टफोनमध्ये मध्यम मूल्य श्रेणीको फोन हो ।
विशेषता
लेनोभो के–फोर नोटमा ५.५ इन्चको फुल एचडी डिस्प्ले छ भने ३ जिबी र्‍याम, १६ जिबी रोम र ३,३०० एमएएच ब्याट्री छ । १.३ गिगाहर्जको अक्टा कोर प्रोसेसरद्वारा सञ्चालन हुन्छ । यसले फोर–जी एलटिई नेटवर्क सपोर्ट गर्ने कम्पनीले बताएको छ ।
फोनको पछाडिको भागमा फिंगरप्रिन्ट रिडर, डुअल एलइडी फ्ल्याससहित १३ मेगापिक्सेलको फेस डिटेक्सन, अटोफोकस रियर क्यामरा छ भने ५ मेगापिक्सेलको फ्रन्ट सुटर रहेको छ । कम्पनीले यो मोडल खरिदमा एउटा नि:शुल्क भिआर हेडसेट ग्राहकलाई उपलब्ध गराइने बताएको छ ।
लेनोभो के–फोर नोटमा रहेको थिएटर म्याक्स फिचरले प्रयोगकर्तालाई ठूलो स्क्रिनमा हेरेजस्तै अनुभव प्रदान गर्ने कम्पनीको भनाइ छ । सेटमा लेनोभो भिआर टेक्नोलोजी प्रयोग गरिएकाले सिनेम्याटिक एक्सपेरियन्स अनुभव लिन सकिनेछ ।
स्मार्टफोनमा हेरिने मुभिज, गेम्सलाई अझ आकर्षक र रोचक अनुभव लिएर भिआर हेडसेटका साथ हेर्न सकिने कम्पनीको दाबी छ ।
फोन लेनोभो के–थ्री नोटमा १.७ गिगाहर्जको प्रोसेसर छ भने यसमा २ जिबी र्‍याम र १६ जिबीको रोम रहेको छ । स्मार्टफोनमा ५.५ इन्चको एफएचडी डिस्प्ले, २९०० एमएएच ब्याट्री क्षमता रहेको छ । यसमा डुअल एलइडी फ्ल्याससहित १३ मेगापिक्सेलको अटोफोकस रियर क्यामरा र ५ मेगापिक्सेलको फ्रन्ट क्यामरा छ ।
लेनोभो भाइव पी वान एममा ५ इन्चको आइपिएस डिस्प्ले, २ जिबी र्‍याम र १६ जिबी रोम, ४,००० एमएएचको शक्तिशाली ब्याट्री रहेको छ । जसले टुजीमा ३६ घन्टासम्मको टक टाइम र थ्री–जीमा १६ घन्टासम्मको टक टाइम सुविधा लिन सकिने कम्पनीले बताएको छ । फोनमा ८ मेगापिक्सेलको रियर क्यामरा र ५ मेगापिक्सेलको फ्रन्ट क्यामरा छ ।
लेनोभो भाइव सी १.१ गिगाहर्जको क्वाड कोर प्रोसेसर, १ जिबी र्‍याम तथा ८ जिबी रोम सुविधा छ । फोनमा २,३०० एमएएचको ब्याट्री रहेकाले २ सय ६० घन्टासम्म निरन्तर फोन सञ्चालन गर्न सकिनेछ ।
स्मार्टफोनले फोरजी नेटवर्क पनि सपोर्ट गर्दछ भने ५ मेगापिक्सेलको रियर क्यामरा र २ मेगापिक्सेलको फ्रन्ट क्यामरा छ ।
ड्युल सिम सपोर्ट
कम्पनीका अनुसार, सबै मोडलले एन्ड्रोयड ललिपप अपरेटिङ सफ्टवेयर सपोर्ट गर्छ भने द्रूत र शक्तिशाली प्रोसेसरसहित डुअल स्ट्यान्डवाइसहितको डुअल सिम सपोर्ट गर्छ ।
ल्यापटप उत्पादनका लागि विश्वमा ख्यातिप्राप्त कम्पनी लेनोभोले स्मार्टफोन, ट्याबलेट र स्मार्ट टिभीलगायत उपकरण उत्पादन गर्दै आएको छ ।
क्यास काउन्ट योजना सञ्चालन
कम्पनीले नयाँ मोडल घोषणासहित क्यास काउन्ट योजना पनि सञ्चालनमा ल्याएको छ । लेनोभो क्यास काउन्ट योजनाअन्तर्गत प्रत्येक लेनोभो स्मार्ट फोन खरिदमा ग्राहकलाई दिइने स्क्रयाच काडबाट स्योर सट ५ सयदेखि १ लाखसम्म क्यास काउन्ट गर्ने अवसर पाउनेछन् ।