
﻿कारोबार संवाददाता
काठमाडौं, २ साउन
नेपाली अलैंची अब ‘एभरेस्ट बिग कार्डेमम’ ब्रान्डमा भारत तथा तेस्रो मुलुक निर्यात हुने भएको छ । उद्योग विभागले गत साता नेपाली अलैंचीलाई सामूहिक ट्रेडमार्क ‘एभरेस्ट बिग कार्डेमम’ चिह्न दिएको छ । यससँगै अलैंची विदेशमा ब्रान्डिङ गर्न बाटो खुला भएको छ ।
व्यापार तथा निकासी प्रवद्र्धन केन्द्रका कार्यकारी निर्देशक ईश्वरीप्रसाद घिमिरेले नेपालमा उत्पादन हुने अलैंची भारत तथा तेस्रो मुलुक ब्रान्डिङ गर्नका लागि अलैंचीको सामूहिक ट्रेडमार्क दर्ता गरेको जानकारी दिए । “अलैंचीको मुख्य बजार भारतभन्दा पनि मुस्लिम तथा खाडीमुलुक हो,” उनले भने, “तर, नेपाली अलैंची भारतमा कच्चा पदार्थका रूपमा निर्यात हुन्छ र त्यहाँबाट मूल्य अभिृवद्धि गरी भारतीय ब्रान्डमा खाडीमुलुकमा पुग्ने गरेको देखिन्छ ।” उनका अनुसार भारतले ३० देखि ५० प्रतिशतसम्म मूल्य अभिवृद्धि गरी विदेश निर्यात गर्छ ।
अब नेपालमा उत्पादन हुने अलैंचीको स्वदेशमै मूल्य अभिवृद्धि (भ्यालु एड) गरी विदेश निर्यात हुने केन्द्रले जनाएको छ । मूल्य अभिवृद्धि हुनेबित्तिकै अलैंचीको निर्यातसमेत ३० देखि ५० प्रतिशतले बढ्नेछ । सबै व्यवसायीले आफ्नो उत्पादनमा ‘एभरेस्ट बिग कार्डेमम’ लोगो लगाएर पठाउन सक्नेछन् । नेपाली अलैंची प्राङ्गारिक उत्पादन हुने भएकाले स्वास्थ्यको हिसाबले राम्रो मानिन्छ । “ट्रेडमार्क दर्ता भएपछि अन्य मुलुकको अलैंचीमा नेपाली ट्रेडमार्क चिह्न लगाउन पाइँदैन,” उनले भने, “त्यसका कारण नेपाली अलैंची विश्वभरका मानिसले गुणस्तरीय छ भनेर विश्वास गर्छन्, यसले बजार झनै बढाउँछ ।”
अलैंचीलाई ब्रान्डिङ गर्न १ वर्षदेखि ट्रेडमार्क दर्ताको प्रक्रिया सुरु भएको थियो । विदेशमा अलैंचीको ट्रेडमार्क प्रवद्र्धन गर्न चालू आर्थिक वर्षभित्रै संयुक्त अरब इमिरेट्स (यूएई), भारत र पाकिस्तान पनि यसको दर्ता गर्ने तयारी भइरहेको केन्द्रले जनाएको छ । विदेशमा ट्रेडमार्क दर्ताको जिम्मा अलैंची व्यवसायी संघलाई दिइएको छ । “ट्रेडमार्क दर्ता गर्न जति खर्च लाग्छ, केन्द्रले बेहोर्छ,” उनले भने, “सञ्जाल व्यवसायीको भएकाले उनीहरूलाई जिम्मा दिइएको हो ।”
नेपालमा जेजे १.५ एमएम, एसडी १.२ एमएम र चलनचल्तीका गरी तीन प्रकारका अलैंची उत्पादन हुन्छन्, जसमध्ये ९० प्रतिशतभन्दा बढी अलैंची भारत निर्यात हुन्छ । “विदेशमा नेपाली ब्रान्डमा जाने भएपछि अलैंची व्यवसायी उत्साहित भई काम गर्ने छन्” घिमिरेले भने, “यहीँ मूल्य अभिवृद्धि गरेपछि रोजगारी पनि सिर्जना हुन्छ, निर्यात पनि बढ्छ ।” नेपालमा उत्पादन भएको अलैंचीलाई सामान्य प्रक्रियाबाट मसला बन्ने भए पनि कच्चा पदार्थको रूपमा निर्यात हुन्छ ।
सन् १९६२ अघि पटनामा नेपालको आफ्नै अलैंची भण्डारणगृह थियो । सो भण्डारण गृहसम्म अलैंची लैजान र त्यहाँबाट तेस्रो मुलुकसम्म निर्यात गर्दा कुनै पनि कर नलाग्ने सुविधा भारत सरकारले दिएको विज्ञहरू बताउँछन् । त्यतिबेला सिजनमा संकलन गरिएको अलैंची बढी मूल्यमा तेस्रो मुलुकमा निर्यात हुन्थ्यो । त्यसपछि पटक–पटक पहल गरिए पनि भारतमा पहिले जस्तो सुविधा पुन लिन सकेको छैन ।
अहिलेसम्म नेपालमा पश्मिना र कफीको ट्रेडमार्क दर्ता भएको छ । कफीको ट्रेडमार्क ९ राष्ट्रमा ‘नेपाल कफी’ को रूपमा दर्ता भएको छ । पश्मिना भने ‘हिमालयन च्याङग्रा पश्मिना’को ट्रेडमार्क युरोपियन युनियन (ईयू) सहित अन्य मुुलुकहरूमा पनि दर्ता भएको छ ।
  नेपाली अलैंची अब ‘एभरेस्ट बिग कार्डेमम’ ब्रान्डमा निर्यात हुने        