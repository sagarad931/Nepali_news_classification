
﻿
१७ मंसिर, काठमाडौं । राजधानीको नारायणचौर नक्सालमा अन्तर्राष्ट्रियस्तरको क्लासिक मःमको उत्पादन तथा बिक्री शुरु भएको छ । नेपाली स्वादका मलाई आफ्नै ब्राण्डको रुपमा स्थापित गरी नेपाल, भारत, अमेरिकालगायत संसारभरी फैलाउने उद्देश्यले क्लासिक ममःको ब्राण्डिङ गरिएको हो ।
क्लासिक मःमको विकास र विस्तार गर्दै यसलाई विश्वव्यापीकरण गर्न व्यवसायीक उत्पादन तथा बिक्री सुरु गरिएको आमा भेन्चर्स प्रालिले जनाएको छ । पहिलो चरणमा नारायणचौर नक्सालबाट सुरु गरी क्रमशः काठमाडौंको न्यूरोड, नयाँबानेश्वर, कोटेश्वर, महाराजगञ्ज हुँदै ललितपुरको झम्सिखेलमा पनि क्लासिकको आउटलेट खोलिने छ ।
भारतको बैंगलोरमा पनि यसको आउटलेट खोलिसकिएको छ । यसका साथै नयाँ दिल्लीलगायत अन्य १० वटा प्रमुख शहरमा चरणवद्ध रुपमा मःमको ब्राण्डिङ गरिने भएको छ ।
संयुक्त राज्य अमेरिकाको शिकागोमा पनि क्लासिकको शाखा खोलिने तयारी रहेको छ । यसका लागि नारायणचौर नक्साल र न्यूरोडमा करीव ३ करोड रुपैयाँ लगानी गरिएको छ ।
बोसोरहित स्वस्थ मासुको प्रयोग गर्दै ताजा मासु खरीद गरी आफैंले किमा बनाएर, अजिनोमोटा रहित, ओलिभ आयलको प्रयोग गरेर जनजिब्रोको चाहनाअनुसारको आफ्नै स्वाद (रेसिपी) मा मःमको उत्पादन तथा बिक्री सुरु गरिएको हो ।
विदेशका फ्रान्चाइज रेष्टुरेण्टलाई नेपालमा भित्र्याउने मात्र नभई नेपालीको चर्चित खाजाको रुपमा रहेको मःमलाई यसको ओरिजिनल स्वादमा अन्यत्र फैलाउने क्लासिक मःमको उद्धेश्य हो ।
क्लासिकमा स्पेशल, स्टिम, कोथे, फ्राइड, छोयला, साँधेको, पिज्जा, वर्गर, सेजुवान, चिल्ली, सुप, नेवारी (ममचा), फिस, मटन, चिकेन, हाँसको, बनाना, चिज, पनिर, बफ, पोर्क, मिक्स भेजलगायत दुई दर्जनभन्दा बढीको स्वादका मःम उपलब्ध छन् ।
क्लासिक मःमका परिकार खाने कुनैपनि उपभोक्ताको स्वास्थयमा कुनैपनि खराबी (फुड प्वाइजनिंग) भएमा चिकित्सिकको सिफारिसमा कम्पनीले क्षतिपूर्ति दिने समेत दावी गर्दै क्लासिक मःमको गुणस्तर बारे ग्यारेन्टी गरेको छ ।
चीनको तिब्बतबाट खाजाको रुपमा आयातित मःमको रैथाने (ओरिजिनल) स्वादमा बनाउने क्लासिकको उद्देश्य रहेको पत्रकार सम्मेलनमा जानकारी दिइयो ।
उपभोक्तालाई मःमका कुनैपनि भेराइटी खाँदा त्यसमा सेवा शुल्क र मूल्य अभिवृद्धि कर नलिइने कम्पनीले जनाएको छ । क्लासिक मःमको आउटलेट रहेको कुनैपनि ठाउँबाट उपभोक्ताको माग अनुसार रिंगरोडभित्रका घरदैलोसम्म डेलिभरी गरिने पनि व्यवस्था मिलाइएको छ ।
राजधानी लगायत मुलुकका विभिन्न सुपरस्टोरबाट फ्रोजन मःमको विक्रीवितरण पनि गरिने बताइएको छ ।