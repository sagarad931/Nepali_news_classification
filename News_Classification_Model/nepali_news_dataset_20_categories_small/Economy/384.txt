
﻿२५ कात्तिक, काठमाडौं । समयमै काम हुन् नसकेको भन्दै सेवाग्राहीको गुनासो आएपछि उद्योग मन्त्री नवीन्द्रराज जोशीले बिहीबार उद्योग विभागमा छड्के जाँच गरेका छन् ।
बिहिबार बिहान १० बजे त्रिपुरेश्वरस्थित उद्योग विभागमा मन्त्री जोशीसहितको सरकारी टोली पुग्दा अधिकांश कर्मचारी अनुपस्थित थिए । विभागमा कर्मचारीले सेवाग्राहीको काम समयमै नगरेको र सानो कामलाई पनि विभिन्न बहाना देखाएर रोकिदिने गरेको गुनासो मन्त्रीसमक्ष गरेका थिए ।
यस्तै कागजी झण्झट देखाउने लगायत गुनासा आएपछि मन्त्री जोशी आफैं विभाग पुगेर अनुगमन गरेका हुन् । मन्त्री जोशीले उद्योग विभाग, कम्पनी रजिष्ट्रारको कार्यालय लगायत विभाग परिसरमा रहेका सबै सरकारी कार्यालयको अनुगमन गरे ।
अनुगमनमा मन्त्री जोशी सबै विभागिय प्रमुखका कोठामा पुगेका थिए । अनुगमनमा उद्योग विभाग भित्रका सबै कार्यालयका विभागीय प्रमुख अनुपस्थित भेटिए ।