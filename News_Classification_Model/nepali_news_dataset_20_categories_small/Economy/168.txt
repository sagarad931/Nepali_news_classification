
﻿पाल्पा, १२ साउन । जिल्लामा आव २०७२/७३ मा ४० करोड रकम फ्रिज भएको छ । फ्रिज भएको रकम जिल्लाको कुल बजेटको १६ दशमलव १ प्रतिशत हुन आउँछ ।
पुँजीगततर्फ २७ करोड ४० लाख ७७ हजार र चालुतर्फ १२ करोड ६२ लाख ३ हजार फिर्ता भएको हो । एक अर्ब ७० करोड २२ लाख ८ हजार मध्ये ८३ दशमलव ९० प्रतिशत खर्च भएको कोष तथा लेखा नियन्त्रण कार्यालयले जनाएको छ ।
पुँजीगततर्फ एक अर्ब ४२ करोड ८१ लाख ३० हजार खर्च भएको छ । जिल्लाबाट चालुतर्फ ९५ दशमलव ६५ प्रतिशत खर्च भएको कार्यालय प्रमुख शिवप्रसाद पन्थीले जानकारी दिएका छन् ।
पश्चिमाञ्चल डिभिजन सडक कार्यालय नम्बर ३ ले पुँजीगत खर्चका लागि प्राप्त ५८ करोड ३२ लाखमध्ये ४६ करोड ९६ लाख चार हजार मात्र खर्च गरेको छ । सबैभन्दा बढी सडकको ११ करोड ३५ लाख ९५ हजार फिर्ता भएको छ ।
त्यस्तै उत्तर दक्षिण लोकमार्ग तथा कालीगण्डकी करिडोरको ३१ करोड ६२ लाख ९६ हजार बजेट मध्ये २८ करोड ४९ लाख १४ हजार खर्च भएको छ ।
सहरी विकास तथा डिभिजन कार्यालयका लागि विनियोजित बजेट २३ करोड २९ लाख ५४ हजार मध्ये २१ करोड ४९ लाख ५४ हजार खर्च भएको छ ।
विकासे कार्यालयले तोकिएको समयमा जिम्मेवारीपूर्वक काम नगर्नु, समयमा टेण्डर आह्वान नगर्नुलगायत कारणले रकम फिर्ता भएको कोलेनिकाले जनाएको छ । आव २०७१/७२ मा समेत जिल्लाबाट ४० करोड रकम फिर्ता भएको थियो ।
जिल्लामा तीन अर्ब ८९ करोड ३३ लाख ४७ हजार अख्तियारी आएकोमा तीन अर्ब ४८ करोड ७० लाख ३८ हजार खर्च भएको थियो । रासस
  कुल बजेटको १६.१ प्रतिशत फ्रिज        