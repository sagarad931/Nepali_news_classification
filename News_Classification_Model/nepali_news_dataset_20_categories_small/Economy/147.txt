
﻿विजय देवकोटा
काठमाडौं, ७ साउन
तेह्रौं योजनाको ३ वर्षमा ३ सरकार बनेसँगै राष्ट्रिय योजना आयोगको उपाध्यक्षमा ३ विज्ञ नियुक्त भए । विकासका कार्यक्रम प्रभावकारी बढाउन भन्दै मन्त्रालयको संख्या पनि २७ पु¥याइयो । तर, यही अवधिमा कार्यान्वयन भएको तेह्रौं योजना (आव ०७०/७१–२०७२/७३) का १९ लक्ष्यमध्ये ३ वटामा मात्रै आंशिक सफलता प्राप्त भएको छ ।
तेह्रौं योजनाले सन् २०२२ सम्ममा नेपाललाई अतिकम विकसित राष्ट्रबाट विकासशील राष्ट्रमा स्तरोन्नति गर्ने दीर्घकालीन सोच राखेको थियो । ‘मुलुकमा व्याप्त आर्थिक एवं मानवीय गरिबीलाई घटाई आमजनताको जीवनस्तरमा परिवर्तनको अनुभूति दिलाउने’ योजनाको प्रमुख उद्देश्य थियो । यो उद्देश्य भेट्न पूर्वाधारमा लगानी वृद्धिदेखि जलवायु परिवर्तनसँग अनुकूलित विकास अघि बढाउनेसम्मका योजना राखिएको थियो । तर, योजना कार्यान्वयन क्रममा प्रमुख १९ मध्ये १६ वटा प्रमुख लक्ष्य नै विफल भएपछि तेह्रौं योजनाका लक्ष्य सरकारी दस्तावेजमै सीमित हुन पुगेको छ ।
“महत्वाकांक्षी लक्ष्य किटान गर्ने, स्रोतसाधन र कार्यान्वयन संयन्त्रको व्यवस्थापनमा ध्यान नदिने तथा सरकारपिच्छे योजनाको प्राथमिकता बदलिने समस्याका कारण यसअघिका केही योजना नराम्ररी विफल भए,” राष्ट्रिय योजना आयोगका पूर्वउपाध्यक्ष दीपेन्द्रबहादुर क्षेत्री भन्छन्, “यतिसम्म कि अघिल्लो सरकारले पहिलो प्राथमिकतामा राखेका आयोजनाको प्राथमिकताक्रम नै फेरिदिने, कार्यक्रमका फाइल नै गायब पारिदिने, क्रमागत कार्यक्रम रोकेर नयाँ कार्यक्रम लाद्ने, पार्टीअनुकूलको आर्थिक नीतिअनुसार योजना अघि बढाउनेजस्ता कामसमेत भएका छन्, यसले योजनाको लक्ष्यसँगै राज्यको राजनीतिक र आर्थिक विश्वाससमेत गुम्दै गएको छ ।” हरेक सरकार प्रमुखले सत्तामा रहुञ्जेल आर्थिक विकासको नारा लगाउने र बाहिरिनासाथ सरकार ढाल्ने खेलमा लाग्ने अवस्था दोहोरिएका कारण चौधौं योजना कार्यान्वयनमा समेत चुनौती रहेको क्षेत्रीको तर्क छ ।
तेह्रौं योजनामा समावेश गरिएकामध्ये अपेक्षित आयु बढाउने, सञ्चार पहुँच बढाउने र वनजंगलले ढाकेको क्षेत्रफल बढाउने लक्ष्य मात्रै पूरा भएको छ । यसअन्तर्गत योजनाको आधार वर्षमा ६८.८ वर्ष रहेको नागरिकको सरदर आयु ७१ वर्ष पु¥याउने लक्ष्य पूरा भएको छ । यस्तै, ७१.५ प्रतिसय घनत्व रहेको टेलिफोन र मोबाइल सेवा १००.८२ प्रतिशत पु¥याउने लक्ष्य पुगेको छ । हाल यो सेवा ११०.२५ प्रतिसय घनत्वमा विस्तार भएको छ । यसैगरी, योजनाको आधार वर्षमा वनजंगलले ढाकेको क्षेत्रफल ३९.६ प्रतिशत रहेकोमा देशको कुल भूभागको ४४.७ प्रतिशत क्षेत्रफलमा वनजंगलको क्षेत्र विस्तार भएको छ । योजना कार्यान्वयनको अन्तिम अवधि अर्थात् गत असारसम्म यो क्षेत्र ४० कुल भूभागको ४० प्रतिशतसम्म विस्तार गर्ने लक्ष्य थियो ।
बिदेसिएका युवाले पठाएको रेमिट्यान्सका कारण खाद्यान्न उपलब्धता र पोषण परिपूर्ति भई खानपान र स्वास्थ्यस्थितिमा सुधार देखिएपछि अपेक्षित आयु बढेको सरकारको अनुमान छ । विप्रेषणकै कारण सञ्चारमा खर्च गर्ने क्षमता बढेकाले सञ्चार पहुँच बढेको देखिएको छ । वन संरक्षणका क्षेत्रमा सरकारले अघि बढाएका कार्यक्रमको प्रयास तथा वनमा आश्रित नागरिकको संख्यामा कमी आएका कारण वनक्षेत्र बढेको आयोगले जनाएको छ ।
तीनवटा विषयगत क्षेत्रमा केही प्रगति देखिए पनि विकास र आर्थिक वृद्धिमा सघाउने बाँकी १६ वटा क्षेत्रको प्रगतिस्थिति निकै कमजोर देखिएको छ । वार्षिक औसत आर्थिक वृद्धिदरको लक्ष्य ६ प्रतिशत राखिएकोमा जम्मा २.९२ प्रतिशत मात्रै हासिल भएको छ । योजनाको आधार वर्षमा ८५ प्रतिशत नागरिकलाई खानेपानी र सरसफाइ सेवा उपलब्ध भएकोमा अन्तिम वर्षसम्म आइपुग्दा यो दर उल्टै १.४ प्रतिशतले घटेको छ । हाल ८३.६ प्रतिशत नागरिकलाई मात्रै यो सेवा पुगेको छ ।
  तेह्रौं योजना विफल, १९ मध्ये ३ लक्ष्यमात्रै पूरा        