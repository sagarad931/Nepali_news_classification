
﻿लोकबहादुर चापागाईं
काठमाडौं, २१ जेठ
भारतले गरेको ५ महिना लामो नाकाबन्दीका कारण स्वदेशी उद्योग धरासायी बनेका छन् । चालू आर्थिक वर्षको पहिलो ६ महिनामा उत्पादनमूलक उद्योगको क्षमता ३९.५ प्रतिशत मात्रै उपयोग भएको छ । नाकाबन्दीले पेट्रोलियम पदार्थको अभावसँगै कच्चा पदार्थ भियाउन नसक्दा उद्योगहरूको उत्पादन खुम्चिएको हो ।
नाकाबन्दीका बेलामा दैनिक अत्यावश्यकीय वस्तु उत्पादन गर्ने उद्योगको उत्पादन बढे पनि अधिकांशको खुम्चिएको छ । अघिल्लो वर्षको यसै अवधिमा उद्योगहरूले क्षमताको ५१.३ प्रतिशत उत्पादन गरेका थिए । उत्पादकत्वमा गिरावट आउँदा कुल गार्हस्थ्य उत्पादनमा औद्योगिक क्षेत्रको योगदान खुम्चिएर ५ प्रतिशतमा सीमित भएको छ । आर्थिक वृद्धिमा उद्योग क्षेत्रको योगदान १ प्रतिशतभन्दा पनि न्यून छ ।
नेपाल राष्ट्र बैंकले ४७ जिल्लामा गरेको अध्ययनले देशको औद्योगिक गतिविधिलाई निराशजनक देखाएको हो । यस अवधिमा प्रशोधित तयारी पोसाक उद्योगले सबैभन्दा बढी ८३.९ प्रतिशत क्षमता उपयोग गरेका छन् । चिनी उद्योगको क्षमता सबैभन्दा कम २.९ प्रतिशतमा सीमित भएको छ । चालू वर्ष वनस्पति घिउ, भटमासको तेल, तोरीको तेल, प्रशोधित दूध, गहुँको पिठो, बिस्कुट, पशुदाना, चिनी, चाउचाउ, मदिरा, धागो, सिन्थेटिक कपडा, पश्मिनालगायतका उद्योगको उत्पादन खुम्चिएको छ । यस्तै, हल्का पेय पदार्थ, प्रशोधित छाला, चिरेको काठ, कागज, रोजिन, रङ, प्लास्टिकका सामान, सिमेन्ट, फलामको छड तथा पत्ति, घरेलु धातुका सामान, बिजुलीका तार र केवुल, टायर तथा ट्युब, कपडाको जुत्ता, औषधिजन्य वस्तु, साबुन र जीआई तारको उत्पादनमा कमी आउँदा उद्योगको क्षमता कमजोर देखिएको छ । विवरणअनुसार चामल, चकलेट, प्रशोधित चिया, वियर, तयारी कपडा, इँटा र आल्मुनियमको उत्पादन भने बढेको छ ।
चालू वर्षको क्षमता उपयोग घट्नुमा तराईमा भएको बन्द हड्ताल तथा सीमानाका अवरोधलाई मुख्य कारण मानिएको छ । नाकाबन्दीपछि पनि मुलुकमा ऊर्जा संकटको अबरोध कायमै रहेकाले उद्योगहरू पूर्ण क्षमतामा सञ्चालन हुन नसकेको नेपाल उद्योग परिसंघका अध्यक्ष हरिभक्त शर्मा बताउँछन् । उनका अनुसार औद्योगिक क्षेत्रको उत्पादन घट्नुमा पूर्वाधारको कमी र नीति निर्माण तहको कमजोरी नै मुख्य कारण हो । “ऊर्जा संकटले उत्पादित वस्तुहरूको लागत बढ्न गई प्रतिस्पर्धात्मक क्षमता कमजोर भएको छ भने कसरी उत्पादन बढाउन सकिन्छ ?” उनी भन्छन्, “लगानीकर्ता उद्योगमा थप लगानी गर्न निरुत्साहित हुने अवस्थामा रहेकाले उत्पादन वृद्धि तत्काल सम्भव पनि छैन ।” नेपालीहरू वैदेशिक रोजगारीमा आकर्षित हुँदा औद्योगिक क्षेत्रमा श्रम शक्तिको अभाव बढेको छ । स्वदेशी दक्ष जनशक्ति नहुँदा कतिपय उद्योगमा भारतीय श्रमिकको भर पर्दा पनि आन्तरिक उद्योगहरू पूर्ण क्षमतामा सञ्चालन हुन नसकेको अध्ययनमा उल्लेख छ ।
औद्योगिक क्षेत्रले पूर्ण क्षमतामा काम गर्न नसक्ने कारणहरूमा विशेष आर्थिक क्षेत्र (सेज)को स्थापना, औद्योगिक पूर्वाधारको विकास, श्रम कानुनको संशोधन र नयाँ औद्योगिक कोरिडोरहरू स्थापना नहुनुलाई पनि मानिएको छ ।
राष्ट्र बैंकको विवरणअनुसार तयारी कपडा समूहको उत्पादन ५३.५ प्रतिशतले वृद्धि भए पनि अन्य सबै उत्पादन घटेको छ । वनस्पति घिउ तथा तेल समूहको उत्पादन २१.८ प्रतिशत, दुग्ध पदार्थको उत्पादन २७.४ प्रतिशत, पेय पदार्थ समूहको उत्पादन ४० प्रतिशत, कागज उत्पादन ८६ प्रतिशतले घटेको छ ।
कृषि उत्पादनको कच्चा पदार्थमा आधारित उद्योगहरूको क्षमता उपयोगमा कमजोर हुँदा घिउ तथा तेल, अन्न तथा पशुदाना र चिनीको उत्पादन घटेको छ । चिया, चाउचाउ तथा हल्का पेय पदार्थको आन्तरिक तथा बाह्य बजार माग दिनहुँ बढिरहेको छ । तर, यी उद्योगहरू पूर्ण क्षमतामा सञ्चालन नहुँदा आपूर्ति प्रणालीमा समस्या देखिन्छ ।
अन्तरराष्ट्रिय बजारमा नेपाली तयारी पोसाकको माग बढिरहेको छ । हालै अमेरिकाले तयारी पोसाक आयातमा सहुलियत दिएकाले उद्योग पूर्ण क्षमतामा सञ्चालन हुन सके विदेशी मुद्रा आर्जन गर्ने एउटा राम्रो वस्तु हुनसक्छ । भूकम्पले क्षति पु¥याएको भौतिक संरचनाहरूको पुनर्निर्माण र पूर्वाधार आयोजनाहरूको निर्माणमा देखिएको तीव्रताले सिमेन्ट, इँटा, फलामको छड तथा पत्ति, बिजुलीको तारलगायत निर्माण सामग्री उत्पादन गर्ने उद्योगहरूले पूर्ण क्षमता उपयोग गरी वस्तु उत्पादन गरे आन्तरिक खपतका लागि आयातमा निर्भर रहनुपर्दैन ।
औद्योगिक उत्पादनको क्षमता उपयोग नभए पछि बैंक तथा वित्तीय संस्थाहरूबाट औद्योगिक क्षेत्रमा जाने कर्जाको आधार पनि खासै बढ्न सकेको छैन । चालू वर्षको ६ महिनामा औद्योगिक कर्जा ६.३ प्रतिशतले बढेको छ । गत अवधिमा यस्तो कर्जा १२.४ प्रतिशतले बढेको थियो आव २०७०÷७१ मा ९.५ प्रतिशतले औद्योगिक कर्जा बढेको थियो ।
  औद्योगिक उत्पादन झन् खुम्चियो        