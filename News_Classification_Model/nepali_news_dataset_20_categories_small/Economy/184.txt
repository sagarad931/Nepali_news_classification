
﻿किरण आचार्यकाठमाडौं, १७ साउन । निरन्तरको वर्षाका कारण दैनिक उपभोग्य तरकारीको मूल्य आकासिएको छ । वर्षात्ले तरकारीको उत्पादन, ढुवानी र वितरण प्रणाली प्रभावित बनाएपछि उपभोक्ताले महँगो तरकारी खानुपर्ने बाध्यता आएको हो ।
वर्षात्को समय लम्बिएपछि सिजनकै हरियो तरकारीको मूल्यसमेत आकासिएको छ भने भान्सामा अनिवार्य आवश्यक पर्ने आलु र गोलभेंडाको मूल्य सबैभन्दा धेरै बढेको छ ।
तीन वर्षअघि यही सिजनमा औसत २० रुपैयाँ थोक मूल्यमा बिक्री भएको गोलभेंडाको मूल्य हाल ८५ रुपैयाँ प्रतिकिलोमा कारोबार भइरहेको कालिमाटी फलफूल तथा तरकारी बजार विकास समितिको तथ्यांक छ । तीन वर्षको तुलनामा यो ३२५ प्रतिशत बढी हो ।
उपत्यकामा गोलभेंडाको हालको मूल्य दुई वर्षअघिको तुलनामा १४२ प्रतिशत र एक वर्षअघिको तुलनामा ७० प्रतिशत बढी हो । समितिका अनुसार हाल रातो आलुको थोक मूल्य ३६ रुपैयाँ प्रतिकिलो छ भने एक वर्षअघि यही समयमा २५ रुपैयाँ प्रतिकिलो थियो ।
टनेलमा रोपेको गोलभेंडाले बजारको मागअनुसार नपुग्ने र टनेल बाहिर रोपिएको गोलभेंडा वर्षात्का कारण बजारसम्म ल्याउन नसकिएकाले मूल्य आकासिएको समितिका उपनिर्देशक विनय श्रेष्ठले बताए ।
वर्षात्का कारण ठाउँ–ठाउँमा बाटो अवरुद्ध हुँदा तराई र भारतबाट समेत तरकारी उपत्यकामा ल्याउन नसक्दा मूल्य आकासिएको श्रेष्ठको भनाइ छ ।
“आलु र गोलभेंडाको ‘अफ सिजन’ भएकाले यो समयमा आपूर्ति कम नै हुन्छ, वर्षाको कारण समयमा तरकारी बजारमा पु¥याउन नसकिने भएकाले यो सिजन तरकारी आपूर्ति कम हुन्छ,” उनले भने, “नपुग तरकारी तराई वा भारतबाट पनि ल्याउन सकिन्थ्यो तर बाढीपहिरोका कारण बाटो अवरुद्ध हुँदा ल्याउन सकिएको छैन ।”
वर्षा सकिएसँगै विस्तारै तरकारीको भाउमा पनि गिरावट आउने उनको भनाइ छ ।
वर्षायाममा फल्ने सीमी, बोडी, घिरौंला, भिन्डी, मुला, भण्टालगायतका तरकारीको भाउ पनि गत वर्षको तुलनामा भारी मात्रामा बढेको छ ।
तरकारीमा सबैभन्दा सस्तो मानिने भण्टाको मूल्य गत वर्ष प्रतिकिलो ३५ रुपैयाँमा थोक कारोबार भएकोमा ३७ प्रतिशतले बढेर हाल ४८ रुपैयाँ थोक पुगेको छ । त्यसैगरी बोडी ५५ रुपैयाँबाट ६५ रुपैयाँ, लौका ३५ बाट ४८ रुपैयाँ प्रतिकिलो, परवर ३३ बाट ४८, स्कुस ४५ बाट ५८, न्युरो ५५ बाट ६३ र बोडी ५५ बाट ६५ रुपैयाँ प्रतिकिलो पुगेको छ ।
कालिमाटी बजारको थोक मूल्य सूचीभन्दा बजारमा प्रतिकिलो २० देखि २५ रुपैयाँसम्म बढी मूल्यमा तरकारी किन्नुपर्ने बाध्यता रहेको ललितपुरको कुपण्डोलका उपभोक्ता केशव शर्माले बताए ।
सामान्य अवस्थामा दैनिक ७ सय टन तरकारी भित्रने कालिमाटी बजारमा पछिल्लो समयमा दैनिक औसत साढे ५ सय टनमात्र भित्रने गरेको समितिको तथ्यांक छ । अन्य बजारमा पनि तरकारीको आयात कम रहेको नेपाल तरकारी तथा फलफूल व्यवसायी महासंघका अध्यक्ष खोमप्रसाद घिमिरेले बताए ।
“उत्पादन गरिएको तरकारी टिप्ने, प्रशोधन गर्ने, भण्डारणलगायतका प्रक्रियामा समस्या भएकाले वर्षेनी वर्षात्मा तरकारी आपूर्ति घट्छ,” उनले भने, “ठूला भण्डारगृहको व्यवस्था र उत्पादन गर्ने किसानलाई तालिम तथा अनुदानमा सहयोग गर्न सकेमा यस्तो समस्या कम हुन्छ ।” उनले नीतिगत व्यवस्था गरेर मुलुकभर व्यस्थित तरकारी बजार विकास गर्नुपर्ने आवश्यक रहेको बताए ।
  तरकारीमा वर्षाको प्रभाव: सिजनकै तरकारी महँगो        