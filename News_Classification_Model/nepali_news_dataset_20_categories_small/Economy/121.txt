
﻿नयाँ पत्रिकाकाठमाडौं, २ साउन
राष्ट्र बैँकले बिहीबार सार्वजनिक गरेको चालू आर्थिक वर्ष ०७३/७४ को मौद्रित नीतिलाई नेपाल उद्योग परिसंघ (सिएनआई) ले स्वागत गरेको छ ।
बजेटमार्फत सरकारले ६.५ प्रतिशतको आर्थिक वृद्धि हासिल गर्ने र मुद्रास्फीतिलाई ७.५ को सीमाभित्र राख्ने लक्ष्य लिएको थियो । सोही लक्ष्य प्रभावकारी बनाउन मौद्रिक तथा तरलता व्यवस्थापनमार्फत विस्तृत मुद्राप्रदायको वृद्धिलाई १७ प्रतिशतमा सीमित गर्ने उद्देश्य मौद्रिक नीतिले लिएको छ ।
मौद्रिक नीति सार्वजनिक गर्नुअघि व्यवसायीका तर्फबाट दिइएका सुझाब समेटिएकामा परिसंघले खुसी व्यक्त गरेको छ ।
मौद्रिक नीतिमा अनिवार्य सहवित्तीयकरण गर्नुपर्ने कर्जा सीमा ५० करोडबाट बढाएर १ अर्ब पुर्‍याउने, ड्राफ्ट, टिटिमार्फत तेस्रो मुलुकबाट आयात गर्न पाउने रकमको सीमा ४० हजारबाट ५० हजार डलर पुर्‍याउने, इन्फ्रास्टक्चर डेभलपमेन्ट बैंकको स्थापना गर्ने, वाणिज्य बैंकलाई कृषि र ऊर्जाजस्ता उत्पादनमूलक क्षेत्रतर्फ अनिवार्य प्रवाह गर्नुपर्ने कर्जा सीमा बढाउनेलगायत विषय समेटिएकामा परिसंघले धन्यवाद दिएको छ । ‘यी राम्रा पक्षको परिसंघ सराहना गर्दछ’ विज्ञप्तिमार्फत परिसंघले प्रशंसा गरेको छ ।
मौद्रिक नीतिले विदेशी विनिमय व्यवस्थापन, वित्तीय सेवाको पहुाच विस्तार गरी वित्तीय स्थायित्वमा ध्यान दिएको छ । अल्पकालीन ब्याजदरमा हुने उतारचढाव रोक्न र त्यसलाई वाञ्छित सीमाभित्र राख्न प्रस्ताव गरिएको ब्याजदर करिडोर, त्रैमासिक रूपमा मौद्रिक नीतिको समीक्षा र पुनरावलोकनको व्यवस्थाका साथै कुल कर्मचारी खर्चको ३ प्रतिशत रकम तालिम, सीप तथा वृत्ति विकासमा खर्च गर्ने प्रावधान प्रभावकारी रूपमा कार्यान्वयन भए बैंकिङ प्रणाली सवलीकरणमा मद्दत पुग्ने परिसंघको ठहर छ ।
ब्याजदर करिडोरको सफल कार्यान्वयनबाट औद्योगिक क्षेत्रको लागत (ब्याजदर) अनुमानयोग्य तथा यथार्थपरक हुने परिसंघले अपेक्षा गरेको जनाएको छ । त्यसैगरी, अनिवार्य चेकमार्फत भुक्तानी गर्नुपर्ने रकमको परिमाण ५० लाखबाट घटाएर ३० लाखमा झार्ने व्यवस्थाले अर्थतन्त्रमा नगद प्रयोग कम गर्ने र नगद प्रयोगका कारण सिर्जित व्यावसायिक जोखिम घटाउन सघाउ पुर्‍याउने विश्वास परिसंघको छ ।
परिसंघले मौद्रिक नीतिको नकारात्मक पक्ष पनि केलाएको छ । औद्योगिक क्षेत्रको विकास र लगानी प्रोत्साहनका लागि नीतिले सम्बोधन गर्नैपर्ने केही महत्वपूर्ण विषय छुटेकामा परिसंघले गुनासो गरेको छ । मौद्रिक नीतिले अर्थव्यवस्थामा रहेको अधिक तरलतालाई उत्पादनशील क्षेत्रमा प्रवाह गर्न, औद्योगिकीकरणको गतिलाई तीव्रता दिन र लगानी वृद्धिसहित रोजगारी अवसर सिर्जना गर्ने प्रयास नगरेको परिसंघको भनाइ छ ।
‘विशेष परिस्थितिका कारण समग्र अर्थतन्त्र आक्रान्त भएका वेला अनिवार्य नगद मौज्दात अनुपात, वैधानिक तरलता अनुपात, बैंकदर र पुनर्कर्जा दरमा परिस्थीतिसापेक्ष परिवर्तन नगरी विस्तृत मुद्राप्रदायकलाई मात्र नियन्त्रण गर्न खोज्नुले मौद्रिक नीतिका उपकरण, अन्तरिक लक्ष्य र अन्तिम लक्ष्यबीचमा तालमेल नमिलेको अनुभव परिसंघले गरेको छ,’ जारी विज्ञप्तिमा भनिएको छ ।
विदेशी मुद्रालाई पूर्वाधार विकास र औद्योगीकरणका लागि उपयोग गर्ने विषयमा ठोस व्यवस्था नीतिमा नआएको र अभाव भइरहने भारतीय रुपैयाँको उपलब्धता सहज तुल्याउने, निर्यात प्रवद्र्धन गर्ने, स्वदेशी मुद्राको क्रयशक्ति बढाउने तथा मुलुकको निर्यात प्रतिस्पर्धात्मक क्षमता विस्तार गर्नेतर्फ मौद्रिक नीतिले स्पष्ट प्रावधान ल्याउन नसकेको परिसंघको ठहर छ ।
वाणिज्य बैंकले विपन्न वर्गमा प्रवाह गर्ने कुल कर्जाको ५ प्रतिशतमध्ये २ प्रतिशत आफौले प्रत्यक्ष रूपमा लगानी गर्नुपर्ने प्रावधानले बैंकमा कार्यबोझ थप्ने, प्रशासनिक झमेला बढाउने र सञ्चालन लागत वृद्धि गर्ने परिसंघले जनाएको छ । ‘कानुनमा व्यवस्था नभएको र अहिले छलफलकै क्रममा रहेको संस्थागत सामाजिक उत्तरदायित्वसम्बन्धी व्यवस्था बैंकलाई मात्रै अनिवार्य गर्नु न्यायोचित हुादैन,’ परिसंघले भनेको छ ।
मौद्रिक नीतिले सम्बोधन नगरेका र अर्थतन्त्रमा प्रतिकूल असर पार्नेखालका कतिपय व्यवस्था पहिलो त्रैमासिक समीक्षाको समयमा पुनरावलोकन गर्नुपर्ने परिसंघको सुझाब छ ।