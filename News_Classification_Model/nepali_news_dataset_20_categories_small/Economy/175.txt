
﻿मोहन गुरुङ
काठमाडौं, १४ साउन
वाणिज्य मन्त्रालयले स्वीट्जरल्यान्डको जेनेभामा नायव स्थायी प्रतिनिधि र भारतको कोलकातास्थित महावाणिज्य दूतावासमा नायव महावाणिज्यदूत सिफारिस गरेको छ । मन्त्रालयले जेनेभाको नायव स्थायी प्रतिनिधिमा उपसचिव मीना अर्याल र कोलकाताको नायव महावाणिज्यदूतमा उपसचिव रामेश्वर पोखरेल तथा द्वितीय सचिवमा शाखा अधिकृत मोहन निरौलालाई सिफारिस गरेको हो ।
सिफारिस भएका तीनै जना वाणिज्य मन्त्रालयका कर्मचारी हुन् । “३ जनाको नाम सामान्य प्रशासन मन्त्रालयमा पठाइसकिएको छ,” मन्त्रालयका प्रवक्ता रविशंकर सैजुले कारोबारसँग भने, “त्यहाँबाट स्वीकृत भएर आएपछि परराष्ट्र मन्त्रालयमा पठाइनेछ ।” कूटनीतिक पद भएकाले दरबन्दी परराष्ट्र मन्त्रालयको हुन्छ । कोलकातामा ७ महिना र जेनेभामा ३ महिनादेखि ती पद खाली छन् ।
तत्कालीन सामान्य प्रशासनमन्त्री लालबाबु पण्डितले वाणिज्य मन्त्रालयका उपसचिव मात्र पठाइँदै आएको पदमा आफ्ना पिए (उपसचिव) होमनाथ लुइँटेललाई कोलकाताका नायव महावाणिज्यदूतमा नियुक्त गरेका थिए । लुइँटेल वाणिज्यसम्बन्धी अनुभव नभएका कर्मचारी रहेको भन्दै वाणिज्यका उपसचिवहरूले अख्तियार दुरुपयोग अनुसन्धान आयोगमा उजुरी दर्ता गरेका थिए । अख्तियारले लुइँटेलको नाम रद्द गरी मापदण्ड बनाएर नायव महावाणिज्यदूत पठाउन वाणिज्य मन्त्रालयलाई गत माघमा निर्देशन दिएको थियो ।
कोलकातामा नायव महाणिज्यदूत सुरेन्द्र थापा र द्वितीय सचिव रवीन्द्रजंग थापा २ वर्षे कार्यकाल पूरा गरी गत माघमा फर्किएपछि ती पद खाली छन् । जेनेभामा पनि ३ महिनाअघि मनोज आचार्य आफ्नो २ वर्षे कार्यकाल पूरा गरी फर्किसकेका छन् ।
  जेनेभा र कोलकातामा नायव दूत सिफारिस        