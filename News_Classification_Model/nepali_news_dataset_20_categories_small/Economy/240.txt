
﻿
२३ भदौ, काठमाडौं । अब सैद्दान्तिक सहमति गरेर मर्जरमा नजाने बैंक तथा वित्तीय संस्थाहरुलाई कारवाही हुने भएको छ । मर्जरको सैद्दान्तिक सहमति गरेका संस्थाहरु प्रक्रियाबाट बाहिरिने प्रवृत्ति बढ्न थालेपनि राष्ट्र बैंकले यस्तो व्यवस्था गरेको हो ।
राष्ट्र बैंकले बिहीबार ‘बैंक तथा वित्तीय संस्था एक आपसमा गाभ्ने गाभिने सम्बन्धी विनियमावली- २०७३’ जारी गर्दै मर्जर प्रक्रिया तोड्ने संस्थाका सञ्चालकलाई अयोग्य घोषणा गरी ठूला अर्थात् आधारभूत सेयरधनीको शेयर खरिद बिक्री रोक्ने व्यवस्था गरेको छ ।
त्यसैगरी, नयाँ व्यवस्था अनुसार निश्चित समयसम्म राष्ट्र बैंकले मर्जर वा एक्विजिशन प्रक्रियामा सामेल हुन रोक लगाउने भएको छ । त्यस्ता संस्थालाई ३ वर्षसम्म शाखा खोल्न नदिइने र राष्ट्र बैंकले उपलब्ध गराउने सुविधा पनि उपलब्ध नगराउने नियमावलीमा उल्लेख छ ।
गाभ्ने/गाभिने वा प्राप्तिमा संलग्न संस्थाहरुबीच कुनै विवाद परेमा राष्ट्र बैङ्कले मध्यस्थता गर्न सक्ने र यस्तो मध्यस्थताको सम्बन्धमा राष्ट्र बैङ्कले दिएको निर्णय अन्तिम हुने बिनियमावलीमा उल्लेख छ ।
राष्ट्र बैंकले मर्जरसम्बन्धी नीति २०५८ र एक्वीजिसन सम्बन्धी नीति २०७० लाई संसोधन गर्दै दुबै नीतिलाई गाभेर ‘बैंक तथा वित्तीय संस्था एक आपसमा गाभ्ने गाभिने सम्बन्धी विनियमावली- २०७३’ ल्याएको हो ।
स्वाप रेसिसो गणना विधिलाई जटिल बनाइयो
राष्ट्र बैंकले विनियमावलीले सेयर स्वाप रेसियो गणाना विधिलाई पनि थप बैज्ञानिक र जटिल बनाएको छ । नयाँ व्यवस्थाले मर्जर वा प्राप्तिमा जाने संस्थाहरुको सम्पत्तीको मूल्यांकन गर्दा संस्थाको ‘गुडविल’ समावेस गर्न नपाइने र प्रचलित बजार मूल्यमा आधारित हुनुपर्ने व्यवस्था गरेको हो ।
राष्ट्र बैंकले गाभ्ने गाभिने संस्थाहरुको गणना गरिएको समायोजित खुल सम्पतिलाई ७५ प्रतिशत, ब्यवसायिक मूल्यांकनलाई २० प्रतिशत र नेपाल स्टक एक्सचेन्जबाट प्रकाशित पछिल्लो १८० दिनको औषत कारोबार मूल्यको आधारमा तय हुने रकमलाई पाँच प्रतिशत भाराङ्क दिइ आधार नेटवर्थ गणना गर्नु पर्ने नयाँ व्यवस्थासमेत गरेको छ ।
आधार नेटवर्थ निस्किएपछि त्यसको आधारमा प्रति सेयर आधार नेटवर्थ गणना गर्नु पर्ने हुन्छ । यसरी गणना गरिएको प्रति सेयर आधार नेटवर्थमध्ये गाभ्ने वा गाभिने जुन संस्थाको वढी छ त्यसलाई एक बराबर मानी बाकी संस्थाहरुको हिसाव गरी सेयर स्वाप अनुपात गणना गर्नु पर्ने व्यवस्थासमेत गरिएको छ ।
त्यसैगरी, घरजग्गा, जमिन, सवारी साधन, मेशिनरीको मुल्यांकन गर्दा व्यवसायिक विज्ञहरुको प्रतिवेदनको आधारमा गर्नुपर्ने व्यवस्था गरिएको छ ।
राष्ट्र बैंकले गाभ्ने/गाभिने संस्थाहरुको गणना गरिएको समायोजित खुद सम्पतिलाई ७५ प्रतिशत, ब्यवसायिक मूल्यांकनलाई २० प्रतिशत र नेपाल स्टक एक्सचेन्जबाट प्रकाशित पछिल्लो १८० दिनको औषत कारोबार मूल्यको आधारमा तय हुने रकमलाई पाँच प्रतिशत भाराङ्क दिइ आधार नेटवर्थ गणना गर्नुपर्ने भएको छ ।
समस्याग्रस्त संस्था मर्जरका लागि अयोग्य
विनियमावलीमा उल्लेख भएअनुसार समस्याग्रस्त अवस्थामा रहेका संस्था मर्जरका लागि अयोग्य हुनेछन् । त्यस्ता संस्थाहरु एक्वायरमा मात्रै सहमागि बन्न सक्नेछन्।
तर, राष्ट्र बैंकले बैंकले समस्याग्रस्त संस्था समस्याग्रस्त संस्थाहरुलाई तल्लो वर्गको संस्थाले प्राप्ति गरी तल्लो वर्गमै रहन छुट दिएको छ ।
त्यसैगरी, मर्जर वा एक्विजिशन पश्चात् निष्कृय कर्जा अनुपात बढ्न गएमा पनि अवस्था हेरी राष्ट्र बैंकले तोकेका वित्तीय पहुँच न्यून रहेका जिल्लाहरुमा शाखा कार्यालय खोल्न छुट दिने विनियमावलीमा उल्लेख छ ।
गाभिएको वा प्राप्ति (एक्विजिशन) को कारण प्रमुख कार्यकारी अधिकृत वा कर्मचारीले तोकिएको सीमाभन्दा बढी शेयर धारण हुन गई पदमा बहाल रहन योग्य नहुने स्थिति सृजना भएमा समेत बाँकी कार्यकाल वा सेवा अवधि पूरा गर्न छुट दिइने छ ।