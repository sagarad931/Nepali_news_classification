
﻿अच्युत पुरी/नयाँ पत्रिकाकाठमाडौं, २९ जेठ ।
२९ वैशाखमा बाटो बनाउँदै पहिलोपटक ९ जना शेर्पा आरोही सगरमाथाको चुचुरोमा पुगेपछि अन्तर्राष्ट्रिय बजारमा २ वर्षदेखि नेपालबारे गइरहेका नकारात्मक खबरको सिलसिला तोडियो । विश्वभरका सञ्चारमाध्यमले सगरमाथा आरोहण सुचारु भएको सकारात्मक खबरलाई प्राथमिकता दिएर प्रकाशन–प्रसारण गरे । अन्तत: करिब तीन साता अवधिमा ४ सय ५० (प्रारम्भिक तथ्यांक) आरोहीले सगरमाथाको चुचुरो चुम्न सफल भए । जसले पर्यटन व्यवसायी उत्साहित भएका छन् । संस्कृति, पर्यटन तथा नागरिक उड्डयन मन्त्रालयको भनाइअनुसार वसन्त ऋतुको सफल आरोहणबाट पर्वतारोहण क्षेत्रमा ८० प्रतिशतभन्दा बढी रिकभरी गर्छ । ‘फलस्वरूप आगामी ऋतुमा पर्यटक आगमन बढ्ने निश्चित छ,’ मन्त्रालयका सहसचिव तथा प्रवक्ता घनश्याम उपाध्यायले भने ।
मौसमको साथ
बाटो बनाउँदै सगरमाथा चुचुरोमा पुग्ने ९ शेर्पा टोलीको नेतृत्व गरेका पासाङछिरिङ शेर्पाका अनुसार यस वर्ष बाटो बनाउने काम निकै जटिल थियो । अघिल्लो दुई वर्ष लगातार आरोहण अवरुद्ध भएपछि यस वर्ष नयाँ बाटो बनाउनुपर्ने भएकाले पनि असहज भएको थियो । ‘सामान्यतया हिमालमा छिनछिनमा मौसम परिवर्तन हुनु सामान्य हो,’ नेपाल पर्वतारोहण संघ (एनएमए)का महासचिव ठाकुरराज पाण्डेले भने ।’ यस वर्ष शेर्पा आरोही सगरमाथामा पुगेपछि विनाअवरोध ६ दिन लगातार आरोहण सम्भव भएर कीर्तिमान कायम भएको छ ।
किन भएन दुई वर्ष आरोहण ?
५ वैशाख २०७१ मा सगरमाथामा हिमपहिरो गएपछि १६ शेर्पा सहयोगीले ज्यान गुमाएका थिए । उक्त घटनामा परेकामध्ये १३ जनाको शव प्राप्त भएको थियो भने ३ जना अझै बेपत्ता छन् । १२ वैशाख २०७२ मा विनाशकारी भूकम्पसँगै आएको हिमपहिरोले १९ जनाको ज्यान लिनुका साथै ६० जनाभन्दा बढी घाइते भएपछि आरोही फिर्ता भएका थिए । त्यसमध्ये १६ जना विभागबाट अनुमति लिएका आरोही थिए । सन् २०१४ मा ४० वर्षयता पहिलोपटक सगरमाथा आरोहण अवरुद्ध भएको हो । सन् १९७४ यता सगरमाथा आरोहण शून्यमा झरेको थिएन । प्रतिकूल अवस्थाले त्यसपछि भने लगातार दुई वर्ष आरोहण प्रभावित बन्यो ।
आरोहण अनुमति अवधि विस्तारको प्रभाव
१७ फागुन २०७२ मा मन्त्रिपरिषद्ले सन् २०१५ को वसन्त ऋतुमा आरोहणका लागि अनुमति लिई पर्यटन विभागबाट अभिमुखीकरणमा सहभागी भएका आरोही दलको अनुमति अवधि दुई वर्षका लागि विस्तार गर्ने निर्णय गरेको थियो । यसअघि सरकारले सन् २०१४ मा अनुमति लिएका आरोहीको अनुमतिको अवधि ५ वर्षसम्मका लागि विस्तार गरेको थियो । विभागका कर्मचारी श्रेष्ठका अनुसार यस वर्ष सगरमाथा चढ्ने बहुसंख्यक आरोही अघिल्ला वर्षको अनुमतिवाहक थिए ।
रोयल्टीमा योगदान
पर्वतारोहणको प्रयोजनमा आउने पर्यटक खर्चालु पाहुना मानिन्छन् । वसन्त ऋतुमा सगरमाथा आरोहणमा जाने प्रतिपर्यटकले अनुमतिका लागि प्रतिव्यक्ति ११ हजार अमेरिकी डलर तिर्नुपर्छ । यस मौसममा मात्र पर्वतारोहण रोयल्टीबापत विभागले करिब २२ करोड रुपैयाँ संकलन गरेको छ । सन् २०१४ र २०१५ मा ३० करोड हाराहारी रोयल्टी संकलन भएको थियो ।
५ हजार आरोहीको पाइला सगरमाथामा
न्युजिल्यान्डका सर एडमन्ड हिलारी र नेपालका तेन्जिङ नोर्गे शेर्पाले मे २९, १९५३ मा पहिलोपटक सगरमाथा आरोहण गरेपछि अहिलेसम्म करिब ५ हजार आरोही सगरमाथा चुचुरोमा पुग्न सफल भएका छन् । तथ्यांकअनुसार सन् २०१५ सम्म सगरमाथा चुचुरोमा पुग्ने आरोहीको संख्या ४ हजार ४ सय २८ थियो । यस वसन्त ऋतुमा ४ सय ५० हाराहारी आरोही चुचुरोमा पुगेको प्रारम्भिक तथ्यांक छ ।
४५० भन्दा बढी आरोही शिखरमा
पर्यटन विभागले अहिले पर्यटकलाई हिमाल चढाएका कम्पनीमार्फत तथ्यांक संकलन गरिरहेको छ । सगरमाथामा सम्पर्क अधिकृतको जिम्मेवारी सम्हालेका विभागका कर्मचारी ज्ञानेन्द्र श्रेष्ठका अनुसार विदेशी र नेपाली सहयोगी गरी यस वर्ष करिब ४ सय ५० भन्दा बढी आरोही सगरमाथाको चुचुरोमा पुगेका छन् । विभागका अनुसार यस वर्ष ३४ समूहका २ सय ८९ आरोहीले सगरमाथा आरोहणको अनुमति लिएका थिए । त्यसमध्ये २ सय ८८ विदेशी र १ नेपाली थिए । उनीहरूलाई आरोहणमा सहयोग गर्न ४ सयको हाराहारीमा नेपाली आरोही खटिएका थिए ।
व्यापक प्रचार भएको छ घनश्याम उपाध्याय, प्रवक्ता, पर्यटन मन्त्रालय
सगरमाथा आरोहणको यो मौसम नेपालको साहसिक पर्यटनको ब्रान्डिङका लागि निकै फलदायी भएको छ । खासगरी ४ सयभन्दा बढी आरोहण सफल भएको वर्ष न्यून क्षति हुनुबाट पनि नेपालको पर्वतारोहण सुरक्षित छ भन्ने सन्देश गएको छ । काम गर्न अझै बाँकी छ, तर यो सफलतालाई आधार मानेर अन्तर्राष्ट्रिय बजारमा नेपालको प्रचारप्रसार गर्नुपर्छ भन्ने सरकारको निष्कर्ष छ । सोहीबमोजिम नेपाल पर्यटन बोर्डमार्फत बिबिसी, सिएनएनलगायत ठूला सञ्चारमाध्यममा पर्वतारोहणको प्रचारप्रसार गर्ने गरी कार्यक्रम बनिरहेको छ । आशा गरौँ, आगामी दिनमा यस क्षेत्रले नेपालको अर्थतन्त्रमा ठूलो योगदान गर्नेछ ।
उत्साह बढाएको छ जिम्बाजाङ्बु शेर्पा, निवर्तमान अध्यक्ष, एनएमए
यस वर्षको हिमाल आरोहणले नेपालको साहसिक पर्यटनमा ठूलो महत्त्व राख्छ । सगरमाथा र नेपालका सम्बन्धमा गएका नकारात्मक खबर चिर्न यसको भूमिका देखिन्छ । नेपाल यतिवेला पर्यटक पर्खाइमा छ । पर्वतारोहण क्षेत्रले आफ्नातर्फबाट सकेसम्म धेरै आरोही भित्र्याएर नेपालको पर्यटन प्रवद्र्धनमा योगदान गरेको छ । यस वर्ष उत्साह थपिएको छ । यसलाई उपयोग गर्दै आगामी मौसममा अझ बढी पर्यटक ल्याउने गरी अन्तर्राष्ट्रिय प्रचारप्रसारका गतिविधिलाई तीव्र पार्नुपर्छ ।
के–के भयो सगरमाथामा ?
सन् २०१३ पछि पहिलोपटक सगरमाथाको सफल आरोहण सम्भव भयो ।
सगरमाथा चढेपछि झर्ने क्रममा ५ जना आरोहीले ज्यान गुमाउन पुगे । तीमध्ये ३ जना भारतीय, १ अस्ट्रेलियन र १ डच नागरिक थिए ।
यस वर्ष कुनै पनि आरोहीले कीर्तिमानसम्बन्धी अग्रिम जानकारी पर्यटन विभागलाई
दिएका थिएनन् ।
यस वर्ष सगरमाथा चुचुरोमा पाइला टेक्नेको संख्या ४ सय ५० हाराहारी छ ।
९ जना शेर्पा आरोही र ६ जना आरोही एक दिनको अन्तरमा सगरमाथाको चुचुरोमा पुगेपछि स्वदेशी तथा विदेशी सञ्चारमाध्यमले महत्त्वका साथ समाचार प्रकाशन–प्रसारण गरे ।
शेर्पा आरोही चुचुरोमा पुगेपछि लगातार ६ दिन विनाअवरोध आरोहणको कीर्तिमान ।
