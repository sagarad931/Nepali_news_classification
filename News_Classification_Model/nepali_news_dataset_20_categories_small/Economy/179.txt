
﻿मोहन गुरुङकाठमाडौं, १६ साउन । चीनले नेपालसँग स्वतन्त्र व्यापार सम्झौता (एफटीए) को लागि प्रस्ताव गरेको छ ।
झण्डै ८ हजार नेपाली वस्तुमा शून्य भन्सार सुविधा दिएको चीनको यो प्रस्ताव स्वीकार गर्ने वा नगर्ने भन्ने विषयमा सरकारले सम्भाव्यता अध्ययन गर्ने भएको छ ।
“चीनको प्रस्तावबमोजिम स्वतन्त्र व्यापारको प्रस्तावमा सम्झौता गर्ने वा नगर्ने भन्नेमा बृहत् सम्भाव्यता अध्ययन गर्नु आवश्यक देखिन्छ” वाणिज्य मन्त्रालयका प्रवक्ता रविशंकर सैंजुले कारोबारसँग भने, “त्यसपछि नेपाललाई फाइदा भए मात्र स्वतन्त्र व्यापार सम्झौता हुनेछ ।” चीनले समेत यस विषयमा पनि सम्भाव्यता अध्ययन गर्दैछ ।
सम्भाव्यता अध्ययन गरेपछि चीनसँग स्वतन्त्र व्यापार सम्झौतासम्बन्धी मोडालिटी निर्माण गरिने मन्त्रालयले जनाएको छ । “स्वतन्त्र व्यापार सम्झौता भन्ने बित्तिकै सबै वस्तु आयात÷निर्यातमा शून्य भन्सार सुविधा दिनुपर्दैन” सैँजले थपे, “ द्विपक्षीय सम्झौताका आधारमा कुन वस्तुमा शून्य भन्सार सुविधा दिने र कुन वस्तुमा बजार पहुँचमा प्राथमिकता दिने भन्ने उल्लेख हुनेछ ।”
नेपालले अहिलेसम्म कुनै पनि मुलुकसँग स्वतन्त्र व्यापार सम्झौता गरेका छैन । चीनले भने १३ मुलुकसँग स्वतन्त्र व्यापार सम्झौता गरिसकेको छ । चीनले आसियान, पाकिस्तान, चिली, न्यूजिल्यान्ड, सिंगापुर, पेरु, कोरिया अष्ट्रेलियालगायत मुलुकसँग स्वतन्त्र व्यापार भएको छ ।
चीनले खाडी मुुलुक, श्रीलंका, माल्दिभ्स, जापानलगायत ८ मुलुकसँग सम्झौताको बारेमा छलफलको चरणमा गरिरहेको छ भने नेपाल र भारतलगायत ५ मुलुकसँग सम्झौताको सम्भाव्यता अध्ययन गर्दैछ ।
व्यापारविज्ञ पुरुषोत्तम ओझाले यातायात तथा रेलको सञ्जालको विस्तार, चिनियाँ लगानी वृद्धि र गैरभन्सार अवरोध नहटाएसम्म चीनसँग स्वतन्त्र व्यापार सम्झौता गर्न नहुने बताए । “अहिले पनि शून्य भन्सार सुविधा दिएका ८ हजार नेपाली वस्तु चीन जान सकेका छैनन्” उनले भने, “यहाँबाट वस्तु निर्यात नहुने तर आयात भएको भयै भए ठूलो समस्या पर्नेछ ।”
१ वर्षअघि चीनले एकतर्फी रूपमा नेपाललगायत कम विकसित मुलुक (एलडीसी)लगायत मुलुकलाई ९७ प्रतिशत वस्तुमा शून्य भन्सार सुविधा दिएको थियो । सो व्यवस्थाबमोजिम नेपालले ८ हजार वस्तुमा शून्य भन्सार सुविधा प्राप्त गरेको थियो ।
शून्य भन्सार सुविधा नपाएका ५ सय नेपाली वस्तुलाई बजार पहुँचमा प्राथमिकता दिनसमेत पहल गर्नुपर्ने ओझाको सुझाव छ । “सबैभन्दा पहिला स्वतन्त्र व्यापार केका लागि हो अध्ययन हुनु आवश्यक छ” उनले थपे, “मोडालिटी कस्तो हुन्छ, त्यसमा पनि भरपर्छ ।”
स्वतन्त्र व्यापार सम्झौतामा नेपालले दिने शून्य भन्सार सुविधाका वस्तु सूची र बजार पहुँचमा प्राथमिकता दिएका चिनियाँ वस्तुको सूची छुट्टै हुनेछ । “स्वतन्त्र व्यापार सम्झौता शून्य भन्सार सुविधा चीनले खासै केही गर्नुपर्दैन किनकि ९७ प्रतिशत वस्तुमा छुट दिइसकेको छ” उनले भने, “नेपालले धेरै चिनियाँ वस्तुमा भन्सार छुट दिनुपर्ने हुन्छ ।”
चीनबाट झण्डै २५ प्रतिशत आयात बढेको छ भने निर्यात ३.४० प्रतिशतले घटेको छ । गत आर्थिक वर्षमा निर्यातभन्दा आयातको तथ्यांक ५५ गुणाभन्दा बढी छ । यस अवधिमा आयात १ खर्ब २५ अर्ब ३३ करोड रुपैयाँ छ भने निर्यात २ अर्ब २७ करोड रुपैयाँ मात्र छ । चीनसँगको निर्यात ३ वर्षायताकै कम भएको छ । आयात भने ५ वर्षमा दोब्बरभन्दा बढी भएको छ ।
  चीनद्वारा स्वतन्त्र व्यापार सम्झौताको प्रस्ताव        