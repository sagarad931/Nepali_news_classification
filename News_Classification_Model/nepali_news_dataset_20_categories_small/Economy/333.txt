
﻿३ कात्तिक, काठमाडौं । नेपाल र चीनबीच उपभोक्ता अधिकार संरक्षण गर्दै व्यापार सम्बन्ध मजबुद बनाउने समझदारी भएको छ ।
बुधबार सिंहदरवारमा आपूर्तिमन्त्री दीपक बोहोरा र चीनका राज्य प्रशासनका उद्योग वाणिज्यमन्त्री झाङ माओले समझदारी पत्रमा हस्ताक्षर भएको छ ।
समझदारीपत्रमा वाणिज्य क्षेत्रका दुई पक्षीय सूचना आदानप्रदान, स्वस्थ बजार निर्माणमा सहयोग, उपभोक्ता हित संरक्षण गर्न आफ्ना देशका विद्यमान कानुनहरु संशोधन र निर्माणमा जोड दिने उल्लेख छ ।
त्यसैगरी सम्झौतामा उपभोक्ता हित संरक्षण गर्न दुवै देशमा लागू गरिने नयाँ नियमबारेमा पनि दुईपक्षीय सूचना जानकारी आदान प्रदान गरिने उल्लेख छ ।
समझदारीपत्रमा हस्ताक्षर पछि आपूर्तिमन्त्री दिपक बोहोराले दुई देशबीचको व्यापार सम्बन्ध सुदृढ बनाउन यो सहमति कोशेढुंगा सावित हुने बताए ।
मन्त्री बोहोराले गत वर्ष तत्कालीन प्रधानमन्त्रीको चीन भ्रमणका क्रममा भएका सम्झौताहरुको कार्यान्वयनमा नेपाल प्रतिवद्ध रहेको बताए । उनले चीन सरकारले नेपालसँग रेल र सडक सञ्जालको निर्माणमा जोड दिइरहेकाले चाँडै नै दुई देशको व्यापार र लगानीका सम्भावनाहरु बढ्ने विश्वास व्यक्त गरे ।
चीनका मन्त्री माओले समझदारी पत्रले नेपाल र चीनबीच परम्परागत रुपमा भइरहेको व्यापार र वाणिज्य क्षेत्रलाई थप मजबुद गरी दबै देशका उपभोक्ता हित संरक्षणमा सहयोग पुग्ने विश्वास व्यक्त गरे ।