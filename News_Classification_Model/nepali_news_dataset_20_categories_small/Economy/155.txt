
﻿कारोबार संवाददाता
काठमाडौं, ९ साउन
सरकारले गत वर्ष जिल्लागत तहमा गरेको विनियोजन रकमभन्दा दोब्बर बढीले खर्च भएको पाइएको छ । महालेखा नियन्त्रक कार्यालय (मलेनिका)को सार्वजनिक विवरणअनुसार जिल्ला गत तहमा गत आर्थिक वर्षमा १ खर्ब ८१ अर्ब १४ करोड २७ लाख रुपैयाँ खर्च भएको छ । तर, राष्ट्रिय योजना आयोगले सार्वजनिक गरेको आर्थिक वर्ष ०७२/७३ को वार्षिक विकास कार्यक्रमअनुसार जिल्ला तहमा ८१ अर्ब १४ करोड १२ लाख रुपैयाँ विनियोजन भएको थियो ।
जिल्लागत तहमा भएको खर्चमध्ये चालू खर्च ७८ अर्ब ६३ करोड ६२ लाख ८२ हजार, पुँजीगत खर्च ५८ अर्ब १२ करोड २८ लाख ६४ हजार र वित्तीय व्यवस्थाअन्तर्गत ४४ अर्ब ३८ करोड ३५ लाख ७८ हजार रुपैयाँ खर्च भएको हो । चालू तथा पुँजीगत खर्च ७५ जिल्लामै भएको हो भने वित्तीय व्यवस्थाअन्तर्गतको खर्च भने काठमाडौंमा मात्रै भएको महालेखा नियन्त्रकको कार्यालयले जनाएको छ । तर, आयोगका अनुसार जिल्ला तहमा विनियोजित रकममध्ये चालू खर्च ४२ अर्ब ११ करोड ४८ लाख र पुँजीगत खर्चका लागि ३९ अर्ब २ करोड ६३ लाख रुपैयाँ छ ।
आयोगले जिल्लागत तहमा महिला, बालबालिका तथा समाज कल्याण, उद्योग, कृषि, पर्यटन तथा संस्कृति, भौतिक पूर्वाधार, युवा तथा खेलकुद, वन तथा भूसंरक्षण, सहरी विकास, शिक्षा, स्थानीय विकास, स्वास्थ्य सेवा र विज्ञान, प्रविधि तथा वातावरणका क्षेत्रमा खर्च गर्ने गरी वार्षिक विकास कार्यक्रम सार्वजनिक गर्दै आएको छ । सरकारले दिएको बजेटका आधारमा हुने खर्चलाई मलेनिकाले नगदमा आधारित खर्च दैनिक तथा मासिक रूपमा सार्वजनिक गर्छ । जिल्लागत तहमा खर्च स्वीकृति भई असार २५ सम्म काटेको चेकको भुक्तानी साउन महिनाभरि दिन सकिने भएकाले वास्तविक खर्च अहिलेको भन्दा केही बढ्न पनि सक्छ ।
गत वर्ष सबैभन्दा बढी रकम काठमाडौंका लागि विनियोजन भएको थियो । आयोगकाअनुसार गत वर्ष चालू ९४ करोड ५६ लाख र पुँजीगत खर्च १ अर्ब ११ करोड ४७ लाख गरी २ अर्ब ६ करोड ४ लाख रुपैयाँ विनियोजन भएको छ । तर, मलेनिकाका अनुसार गत वर्ष काठमाडौंले १ खर्ब २ अर्ब ६८ करोड ९३ लाख रुपैयाँ खर्चिएको छ । त्यसमध्ये चालू ३९ अर्ब ३५ करोड ९२ लाख र पुँजीगत खर्च १८ अर्ब ९४ करोड ६५ लाख रुपैयाँ छ । त्यसैगरी वित्तीय व्यवस्थाअन्तर्गत ४४ अर्ब ३८ करोड ३६ लाख रुपैयाँ खर्च भएको छ ।
  जिल्ला तहमा ८१ अर्ब बजेट विनियोजन, पौने २ खर्बभन्दा बढी खर्च        