
﻿काठमाडौँ, ११ साउन । राजनीतिक अस्थिरताले मुलुकलाई सङ्कटमा पारेकाले आर्थिक मुद्दामा सबै राजनीतिक दल एकजुट हुनुपर्नेमा जोड दिइएको छ ।
मिडिया इन्टरनेसनलले आयोजना गरेको अन्तरक्रियाका अर्थविदहरुले वर्षेपिच्छे सरकार परिवर्तन हुँदा आर्थिक क्षेत्रमा नकारात्मक असर परेको बताए ।
पूर्वगभर्नर डा. तिलक रावलले केही समय मिलेको मुलुकको अर्थतन्त्र फेरि राजनीतिक दलबीच फाटो आउँदा बिग्रिएको भन्दै संसद्मा दर्ता भएको आर्थिक विधेयकलाई पास गर्नुपर्ने बताए ।
उनले भने, ‘दलहरुले आर्थिक मुद्दालाई ध्यान नदिँदा देशको अर्थतन्त्र बिग्रिएको हो, अब बन्ने सरकारले विपक्षीलाई मिलाएर बजेट पास गर्नुपर्छ ।’
कार्यक्रममा अर्थविद् प्रा. डा. विश्वम्वर प्याकुरेलले बजेटको मूल सैद्धान्तिक मान्यतालाई कायम राख्नुपर्ने बताउँदै विधेयकलाई चाँडै नै पास गर्नुपर्ने धारणा राखे । उनले बजेट संसद्बाट पास नगर्दा दातृराष्ट्रको नजरमा लाजमर्दो बन्नुपर्ने भन्दै बजेटलाई परिवर्तन नगरी पास गर्नुपर्नेमा जोड दिए ।
अर्थविद् डा. डिल्लीराज खनालले राजनीतिक परिवर्तनले अस्थितरता निम्त्याउने भन्दै दलहरु आर्थिक मुद्दामा एक नभए मुलुकले ठूलो आर्थिक सङ्कट व्यहोर्नुपर्ने बताए ।
उनले दलहरु सत्ताका लागि मात्र लाग्ने र अर्थतन्त्रलाई ध्यान नदिने हो भने मुलुकलाई आर्थिक अन्धकार बनाउने चेतावनी दिए । कार्यक्रममा अर्थविद् डा. चन्द्रमणि अधिकारीले सत्ताको लडाइँ छाडेर दलहरु बजेट पास गरेर अगाडि बढ्नुपर्ने बताए ।
  ‘बजेट पास नगर्दा विदेशीसामु लाजमर्दो’        