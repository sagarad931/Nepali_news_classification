
﻿
जीवन बस्नेत/नयाँ पत्रिकाकाठमाडौं, २ साउन
२० महिनाअघि काठमाडौंमा सम्पन्न सार्क शिखर सम्मेलनले गर्ने भनेको सार्क मोटर भेहिकल सम्झौता हालसम्म पनि हुन सकेको छैन । २०७१ मंसिरमा सम्पन्न सम्मेलनबाट जारी काठमाडौं घोषणापत्रको आठौँ बुँदामा ‘तीन महिनाभित्र सबै देशका यातायातमन्त्रीको संयुक्त बैठ्कले ‘सार्क मोटर भेहिकल र सार्क क्षेत्रीय रेलवे सम्झौता स्वीकृत गर्ने’ उल्लेख गरेको छ । आठ देशका राष्ट्र तथा सरकार प्रमुखले एउटै मञ्चबाट गरेको प्रतिबद्धताको कार्यान्वयन भने शून्य छ ।
भौतिक पूर्वाधार तथा यातायात मन्त्रालय, गुणस्तर तथा वैदेशिक सहयोग महाशाखा प्रमुख विष्णुओम वादेका अनुसार ‘सार्क मोटर भेहिकल तथा रेलवे’ सम्झौतामा अहिलेसम्म कुनै प्रगति भएको छैन । तर, नेपाललगायत सातवटा देशले भने स्वीकृतिका लागि सम्झौता मस्यौदा परराष्ट्र मन्त्रालयमार्फत पठाइसकेका छन् । तर, पाकिस्तानले मस्यौदा स्वीकृत गरेर नपठाउँदा बैठक बस्न सकेको छैन । यसअघि १८औँ सार्क शिखर सम्मेलनमै उक्त सम्झौता गर्ने तयारी गरिएको भए पनि पाकिस्तानले तयारी नपुगेको भन्दै असहमति जनाउ“दा अन्तिम समयमा आएर रोकिएको थियो ।
सबै सदस्य राष्ट्रले यस्तो तयारी मस्यौदा सार्क सचिवालयमा पठाएपछि मात्र बैठक तोकिने प्रावधान छ । ‘त्यस्तो अवस्था सिर्जना नभएसम्म निकट भविष्यमै यसको बैठक बस्ने सम्भावना देखिँदैन,’ महाशाखा प्रमख वादेले भने । सम्झौताका लागि मन्त्रीस्तरीय बैठकको आयोजना नेपालमा हुने निर्धारण भइसकेको छ ।
यो सम्झौता भएमा सार्क क्षेत्रमा आबद्धता (कनेक्टिभिटी) वृद्धि गर्न र विनारोकावट यातायात सञ्चालनका लागि बाटो खुल्नेछ । यसको साथै सार्क क्षेत्रका देशअनुसार रहेको सडक र रेलको विविधता (साइज, चौडाइलगायत) लाई पनि एकरूपता दिनलाई सहयोग पुग्नेछ । यसबाहेक मानिस, प्रविधि, पुँजी, वस्तु र सेवाको अन्तर्देशीय प्रवाहलाई पनि दु्रत बनाउने लक्ष्य राखिएको छ ।व्यापार, कनेक्टिभिटी र पर्यटन क्षेत्रका लागि महत्वपूर्ण
सम्झौता सार्क देशबीचको व्यापार, कनेक्टिभिटी र पर्यटन क्षेत्रका लागि महत्वपूर्ण हुने भौतिक पूर्वाधार तथा यातायात मन्त्रालयका पूर्वसचिव तुलसीप्रसाद सिटौलाले बताए । यसले यस क्षेत्रको आर्थिक विकासमा ठूलो मद्दत पु¥याउन सक्नेछ,’ उनले भने । देशहरूबीच पारवहन, जनता–जनताबीचको सम्बन्धलाई अझ प्रगाढ बनाउनेछ । यसको साथै सम्झौता भएमा यात्रुवाहक, पारवहन र व्यक्तिगत सवारीसाधनको आवतजावतमा सहज हुनेछ ।
कार्यान्वयनका लागि द्विपक्षीय सम्झौता आवश्यक
सबै सदस्य देशको सहमतिमा सार्कस्तरीय सम्झौता भएपछि पनि सम्झौता कार्यान्वयनका लागि सबै देशले छुट्टै द्विपक्षीय सम्झौता गर्नुपर्नेछ । त्यसपछि मात्र सम्झौता कार्यान्वयन हुनेछ । भारत–पाकिस्तानबीच अन्य क्षेत्रमा जे–जस्तो समस्या देखिए पनि यस सम्झौताले कुनै असर नपार्ने भौतिक पूर्वाधार मन्त्रालयका अधिकारीहरूको भनाइ छ । यसकारण ढिलै भए पनि सम्झौतामा हस्ताक्षर भने हुनेमा अधिकारीहरू विश्वस्त देखिन्छन् ।