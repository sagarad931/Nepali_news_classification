
﻿पृथराज थेगिम
काठमाडौं, ३ साउन
धानका पाँच हाइब्रिड जात दर्ताको प्रक्रियामा पुगेका छन् । विभिन्न कम्पनीले १३/१४ वटा हाइब्रिड जात दर्ताको प्रस्ताव गरे पनि उपयुक्त पाँच जात दर्ताको प्रक्रियामा पुगेका हुन् ।
दवाडी एग्रो इन्टरप्राइजेज चितवनबाट प्रस्तावित दुई जात र कर्मा एन्ड सन्स ट्रेर्डसबाट प्रस्तावित तीन जात दर्ताको अन्तिम प्रक्रियामा छन् । धानको नयाँ हाइब्रिड भित्र्याइ उत्पादन वृद्धि गर्न नयाँ जात दर्ता गर्न लागिएको हो । बीउ बिजन गुणस्तर नियन्त्रणमा केन्द्रमा दर्तापछि कम्पनीले ती जातका धान खरिद बिक्री गर्न पाउने कानुनी अनुमति प्राप्त गर्नेछन् । दर्ता हुने प्रक्रियामा रहेका हाइब्रिड जातमा चितवनबाट प्रस्तावित ‘जेकेआरएच २०८२’, ‘जेकेआरएच ३३३३’ र ट्रेडर्सबाट प्रस्तावित ‘एचजे–जी १’, ‘एचजे–जी ५’, र ‘एचजे–जी १०’ छन् ।
नेपाल कृषि अनुसन्धान परिषद् (नार्क) का वनस्पति महाशाखा प्रमुख डा. शम्भुप्रसाद खतिवडाले पाँचवटा धानका जात प्राविधिक उपसमिति र जात अनुमोदन, उन्मोचन र दर्ता उपसमितिले दर्ताका लागि पास गरिसकेको बताए । उनका अनुसार अब बीउ–बिजन समितिले पास गर्न बाँकी छ । “दुई उपसमितिले पास गरिसकेको अवस्थामा बीउ–बिजन समितिले रोक्दैन, साउनभित्रै पास भइसक्छ,” उनले भने, “ती धानको अध्ययन तथा अनुसन्धान दुई वर्ष अघिदेखि सुरु गरिएको थियोे ।”
हाइब्रिड जात विकास गर्न बढी खर्च लाग्ने भएकाले मुुलुकमा अहिलेसम्म हाइब्रिड (वर्णशंकर) जात विकास हुन सकेको छैन । हालसम्म भारत, चीनलगायतका मुलुकका कम्पनीले हाइब्रिड धान दर्ता गर्ने गरेको नेपाल कृषि अनुसन्धान परिषद् (नार्क) को भनाइ छ । प्रस्ताव गरेको जात मुलुकको हावापानी, जमिनलगायतसँग मेल खानुपर्ने भएकाले त्यसको अनुसन्धानपछि मात्र सम्बन्धित निकायले पास गर्ने गरेको प्रमुख खतिवडाले जानकारी दिए ।
उनले हाइब्रिड जातको बीउले करिब २५ प्रतिशत उत्पादन बढ्ने र रोग कीराको प्रकोप पनि कम हुने बताए । त्यसका लागि कृषकले आवश्यक पर्ने सिँचाइ, मलखादलगायतको व्यवस्था गर्नुपर्नेमा उनले जोड दिए । दर्ता हुने प्रक्रियामा रहेका धान तराई, भित्री मधेस तथा बेंसीफाँटका लागि उपयुक्त हुने बताइएको छ । अहिलेसम्म ३३ वटा हाइब्रिड धानको जात दर्ता भइसकेका छन् ।
रैथाने बाली जोगाउन सामुदायिक बीउ बैंक
लमजुङमा सामुदायिक बीउ बैंक स्थापना गरिएको छ । रैथाने जातका बाली जोगाउन राइनास–७ सातबिसेमा पहिलोपटक बीउ बैंकको स्थापना गरिएको हो ।
रैथाने बाली लोप हुन थालेपछि त्यसलाई जोगाउन सामुदायिक बीउ बैंक स्थापना गरिएको कृषकहरूले बताएका छन् । “लुथरन वल्र्ड रिलिफको सहयोगमा जनचेतना अभिवृद्धि र विकास अध्ययन समिति कोपाडेसले सञ्चालन गरेको जलवायु अनुकूलन कृषि परियोजनाअन्तर्गत स्थानीयको सक्रियतामा बीउ बैंकको स्थापना गरिएको हो,” चक्रतीर्थका कृषक स्वतन्त्र हमालले भने, “बीउ बैंकमा ३ सय ५६ प्रजातिका बालीको बीउ राखिएको छ ।”
बीउ बैंकमा ९४ प्रजातिका धान, ३२ जातका मकै, २० जातका कोदो, २९ जातको बोडी राखिएका छन् । यस्तै रहर, पालुङ्गो, तोरी, सिमी, मुसुरो, केराउ, घिरौंला, फर्सी, काउली, ब्रोकाउलीका विभिन्न जात पनि संकलन गरी बैंकमा राखिएको छ । “परम्परागत बाली लोप हुँदै गएका छन्,” कोपाडेसका अध्यक्ष डिकेन्द्रराज कँडेलले भने, “सामुदायिक बीउ बैंक स्थापना भएपछि परम्परागत बीउ खोज्न थालेका छौं ।” उनका अनुसार गाउँ–गाउँबाट पुराना बीउ संकलनको काम भइरहेको छ ।
  पाँच हाइब्रिड धान दर्ता प्रक्रियामा        