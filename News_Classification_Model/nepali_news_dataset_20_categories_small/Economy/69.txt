
﻿लक्ष्मण ढुंगाना
बर्दिया, २३ असार
सरकारले धानबालीमा नेपाललाई आत्मनिर्भर बनाउने अभियानका साथ सुरु गरेको चैते धानखेती विस्तारमा कृषक आकर्षित नहुँदा सोबापतको बजेट खर्च नभई फिर्ता हुने भएको छ । सरकारको बृहत्तर धान उत्पादन कार्यक्रमअन्तर्गत धानमा आत्मनिर्भर बनाउने अभियानका साथ सुरु गरेको चैते धान विस्तारका लागि विनियोजित ५० लाखमध्ये साढे ४६ लाख रुपैयाँ फ्रिज हुने भएको हो ।
चालू आर्थिक वर्षमा बर्दियामा एक हजार हेक्टरमा चैते धान खेती लगाउने लक्ष्य भए पनि जम्मा ७२ हेक्टरमा मात्र धान लगाइएको जिल्ला कृषि विकास कार्यालयले जनाएको छ । जसमध्य सबैभन्दा बढी पाताभार गाविसमा १५ हेक्टर र सबैभन्दा कम खैरीचन्दनपुर गाविसमा ३ हेक्टरमा चैते धान लगाइएको छ । त्यस्तै राजापुर नगरपालिकालगायत गोला, मनाउ, सूर्यपटुवा र ठाकुरद्धारा गाविसमा गरी ७२ हेक्टरमा मात्र धान लगाइएको छ । सोबापत कृषकले करिब ३ लाख ६० हजार रुपैयाँ पाएका छन् ।
चैते धान लगाउने कृषकलाई जिल्ला कृषि विकास कार्यालयले प्रतिहेक्टर ५ हजार नगद तथा १५ कठ्ठाभन्दा बढी लगाउनेलाई फार्म यान्त्रीकरणमा ५० प्रतिशत अनुदान दिने व्यवस्था गरेको थियो । तथापी चैते धान खेतीतर्फ कृषकलाई आकर्षित गर्न नसक्दा यस वर्ष ९ सय २८ हेक्टरमा धान खेती लगाउन नसकिएको हो ।
चैते धान लगाउने समय चैत र वैशाखमा सिँचाइ सुविधा उपलब्ध नहुनुका साथै पहिलो वर्ष भएकाले बजारीकरणमा समस्या हुन सक्ने भन्दै कृषक आकर्षित नभएको जिल्ला कृषि विकास कार्यालय बर्दियाका बाली विकास अधिकृत जया महत्तराले बताए । “बाह्रैमास सिँचाइ सुविधा उपलब्ध गराउने लक्ष्यसहित सञ्चालित बबई नहर निर्माणाधीन अवस्थामा भई नहरमा पानी सञ्चालन हुन नसक्दा राजापुर क्षेत्रका बाहेक अन्यत्रका कृषकले धान लगाउन मानेनन्,” उनले भने, “यस वर्ष उत्पादन राम्रो भएकाले अर्को वर्ष कृषकको आकर्षण बढ्न सक्छ ।”
नेपालमा बर्सेनि २५ अर्ब रुपैयाँको धान आयात भइरहेको छ । तराईका २२ जिल्लामा चैते धान खेती विस्तार गरी धानमा नेपाललाई २ वर्षभित्र आत्मनिर्भर बनाउन सरकारले यो योजना ल्याएको जिल्ला कृषि विकास कार्यालयका वरिष्ठ कृषि विकास अधिकृत परशुराम रावतले बताए ।
बर्दियामा ७५ हजार हेक्टर खेतीयोग्य जमिनमध्ये करिब ५० हजार हेक्टरमा धान खेती गरिँदै आएको छ । जसमा करिब २ लाख टन धान उत्पादन हुने गरेको छ । जिल्लाको ६६ प्रतिशत जमिनमा वर्षैभरि सिँचाइ सुविधा उपलब्ध छ ।
  चैते धानखेती विस्तारको साढे ४६ लाख खर्च भएन        