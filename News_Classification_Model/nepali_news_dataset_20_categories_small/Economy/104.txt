
﻿धितोको अधिक मूल्यांकन गरी कर्जा प्रवाह गरी अनियमितता गरेका सिइओदेखि ऋणीसम्मलाई सजाय
सविन मिश्र/नयाँ पत्रिकाकाठमाडौं, २९ असार
एनआइडिसी क्यापिटल मार्केट्स लिमिटेडको कर्जाको पुनर्मूल्यांकनमा अनियमितता गरेको आरोप लागेका १७ जना दोषी ठहर भएका छन् । पुनरावेदन अदालत पाटनले यो मुद्दामा १७ जनालाई दोषी ठहर गर्दै बिगो, जरिवाना र कैद सजाय सुनाएको छ ।
पुनरावेदन अदालतका न्यायाधीशद्वय तिलप्रसाद श्रेष्ठ र डिल्लीराज आचार्यको संयुक्त इजलाशले कर्जाको पुन: मूल्यांकनमा उनीहरूलाई दोषी ठहर गरेको हो । अदालतको फैसलाअनुसार एनआइडिसी क्यापिटल मार्केट्सका तत्कालीन प्रमुख कार्यकारी अधिकृत (सिइओ) खुमबहादुर हिरासिंह राना र कर्जा विभाग प्रमुख मिनासिंह डंगोल, सञ्चालक पाण्डुकुमार प्रसाईं र ऋणीहरू पनि दोषी ठहर भएका छन् ।
अदालतले ऋणीहरू प्रमोदबहादुर थापा, विनोद वैद्य र खड्गबहादुर खत्रीसहित, सिइओ हिरासिंह र कर्जा विभागल प्रमुख डंगोललाई ४ वर्षको कैद सजाय सुनाएको छ । फैसलाअनुसार सबैभन्दा धेरै बिगो ऋणी थापाले तिर्नुपर्नेछ । उनले ६ करोड २१ लाख जरिवाना तिर्नुपर्ने फैसला अदालतले गरेको छ ।
अदालतले कर्जा विभाग प्रमुख डंगोलबाट ३ करोड जरिवाना र १ करोड ५१ लाख बिगो भराउन पनि आदेश दिएको छ । अदालतले हिरासिंहबाट २ करोड ३७ लाख जरिवाना र ८८ लाख ७५ हजार बिगो भराउने आदेश पनि दिएको छ ।
नेपाल प्रहरीको केन्द्रीय अनुसन्धान ब्युरो (सिआइबी)ले दायर गरेको छुट्टाछुट्टै १३ वटा मुद्दाको अदालतले एकैपटक फैसला गरेको छ । अदालतले गत मंगलबार यी मुद्दाको फैसला गरेको थियो । अदालतले ऋणीहरू रविन बर्मा, राजकुमार मानन्धर, गायत्री धिताल, शेखरबहादुर कार्की, प्रवीण बस्नेत, कृष्ण केसी, विनोदकुमार गौतम, खड्गबहादुर खत्री, रत्नकुमार गौतम, रजनी केसी, होमनारायण श्रेष्ठ, हरिबाबु जोशाी र रमी गौतमलाई पनि कैद, जरिवाना र बिगो भराउने फैसला
गरेको छ ।
सञ्चालक समितिका अध्यक्ष निर्दोष, सदस्य फसे
यो मुद्दामा एनआइडिसी क्यापिटल मार्केट्स सञ्चालक समितिका अध्यक्षसहित दुई सञ्चालकले सफाइ पाएका छन् भने एक सदस्य दोषी ठहर भएका छन् । कम्पनी सञ्चालक समितिका अध्यक्ष शिवजी राय यादव तथा सदस्यहरू शेखर भट्टराई र रविन्द्रराज पन्तले सफाइ पाएका छन् भने सञ्चालक समितिका सदस्य पाण्डुकुमार प्रसाईं दोषी ठहर भएका छन् ।
यादव एनआइडिसी डेभलपमेन्ट बैंकका कामु महाप्रबन्धक हुन् भने भट्टराई कामु निर्देशक र पन्त निमित्त निर्देशक पदमा कार्यरत छन् । प्रसाईंले भने अवकाश पाइसकेका छन् । प्रसाईं त्यतिवेला एनआइडिसी क्यापिटल मार्केट्सको कर्जा विभाग सल्लाहकार थिए । रायलाई भने यसअघि सिआइबीले बैंकिङ कसुरको अभियोगमा पक्राउ गरेको भए पनि पछि छाडेको थियो ।