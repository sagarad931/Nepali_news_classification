
﻿नयाँ पत्रिका काभ्रे, १० असार
नेपाल घरेलु तथा साना उद्योग महासंघले सबै प्रदेशमा गठन गरिएका आफ्ना प्रदेश संघमा नियमित कार्यालय सञ्चालन र जिल्ला संगठन सुदृढ गर्ने भएको छ । महासंघको काभ्रेमा सञ्चालन गरिएको दुईदिने केन्द्रीय कार्यसमिति र केन्द्रीय महिला उद्यमी समितिको संयुक्त बैठकले घरेलु तथा साना उद्योगको विकास र प्रवद्र्धन गर्ने कार्यक्रमसहितको योजना सार्वजनिक गरेको छ ।
घरेलु उत्पादनलाई अन्तर्राष्ट्रिय बजार पहुँच
घरेलु तथा साना उद्योगको विकास र विस्तारको योजनासहितको खाका प्रस्तुत गर्दै महासंघले लघु, घरेलु तथा साना उद्योगीबाट उत्पादित सामग्रीको अन्तर्राष्ट्रिय बजारसम्म पहुँच विस्तार गर्न निर्यातगृह स्थापना गर्ने, महिला उद्यमशीलता विकास कोषलाई विस्तार गरेर ५० जिल्लामा पुर्‍याउने, प्रत्येक जिल्लामा घरेलु तथा साना उद्योगग्राम स्थापना गर्ने, भूकम्पबाट प्रभावित १७ हजारभन्दा बढी घरेलु तथा साना उद्योग पुनस्र्थापना गर्न सरकारले उपलब्ध गराएको दुई लाख बढाएर तीन लाख पुर्‍याउन पहल गर्ने माग बैठकले पारित गरेको छ ।
त्यस्तै, सरकारले बनाएको सार्वजनिक निकायमा स्वदेशी वस्तुको उपयोगसम्बन्धी निर्देशिका तत्काल लागू गराउन दबाब दिनेलगायत माग बैठकले पारित गरेको महासंघ अध्यक्ष श्यामप्रसाद गिरिले बताए ।
बैठकमा उपाध्यक्ष सूर्यबहादुर कँडेलले महासंघको वर्तमान संगठनिक अवस्थाबारे प्रस्तुति दिएका थिए । बैठकमा आठैवटा प्रदेश संघ, केन्द्रीय कार्यसमिति र केन्द्रीय महिला उद्यमी समितिले प्रदेशका सांगठनिक संरचना निर्माण, समूह गठन तथा चेकलिस्टलगायतका विषय प्रस्तुति गरिएको थियो ।
नयाा कार्यसमितिलाई स्वागत
सोही अवसरमा महासंघको काभ्रे शाखाले २३औँ राष्ट्रिय महाअधिवेशन तथा २०आँै केन्द्रीय महिला उद्यमी सम्मेलनबाट निर्विरोध निर्वाचित नयाँ कार्यसमितिलाई स्वागत गरेको थियो । महासंघ काभ्रेका अध्यक्ष भवानी जोशीले जिल्लामा रहेका सरकारी कार्यालय र अन्य संघ/संस्थासँग समन्वय गरी विभिन्न कार्यक्रम गरिँदै आएको जानकारी दिइन् ।