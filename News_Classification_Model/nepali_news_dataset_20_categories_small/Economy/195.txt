
﻿सरस्वती ढकाल
काठमाडौं, १९ साउन  । मुलुकमा नीति राम्रा बन्ने तर कार्यान्वयन नहुने रोग औद्योगिक क्षेत्रमा पनि देखिएको छ । उद्योगी व्यवसायीहरूको एक दशक लामो प्रयासपछि आएको औद्योगिक नीति कार्यान्वयन नहुँदै संशोधन गर्नुपर्ने अवस्था आएको भन्दै व्यवसायीहरू रुष्ट बनेका छन् ।
उत्पादनमूलक उद्योगलाई प्रवद्र्धन गर्ने लक्ष्यसहित ल्याइएको औद्योगिक नीति २०६७ कार्यान्वयन गर्ने ऐन नहुँदा अलपत्र परेको छ । कुल गार्हस्थ्य उत्पादन (जीडीपी) मा उत्पादनमूलक उद्योगको योगदान बढाउने, लगानीमैत्री वातावरणको सिर्जना गर्ने, उद्योगी व्यवसायीलाई छुट तथा सुविधा दिएर उत्पादकत्व बढाउने तथा रोजगारी सिर्जना गर्ने नीतिको मूल उद्देश्य भए पनि कार्यान्वयन पक्ष फितलो देखिएको छ ।
नीति कार्यान्वयनका लागि महत्वपूर्ण आधार मानिएको औद्योगिक व्यवसाय ऐनको मस्यौदा तयार भई बल्ल संसद्को समितिमा पुगेको छ । जबकि यो ऐन २०६८ मै पारित गर्ने लक्ष्य थियो ।
“हामीले कति प्रयास गरेर औद्योगिक नीतिमा राज्यलाई सहमत गरायौं तर मुलुकको दुर्भाग्य यो नीति कार्यान्वयन नै नगरी संशोधन गर्नुपर्ने अवस्था आइसक्यो” नेपाल उद्योग वाणिज्य महासंघ उद्योग समितिका सभापति उमेशलाल श्रेष्ठ भन्छन्, “औद्योगिक नीति समयमै कार्यान्वयन भइदिएको भए यतिबेला मुलुकको राजनीति जस्तो अवस्थामा भए पनि लगानीको वातावरण बनिसक्थ्यो ।”
उनका अनुसार लगानीकर्तालाई करलगायतका सुविधा दिने सन्दर्भ नीतिमा उल्लेख भए पनि ऐनमा नआउँदा कार्यान्वयन हुन सकेको छैन ।
नेपाल उद्योग वाणिज्य महासंघ, नेपाल उद्योग परिसंघ लगायतका निजी क्षेत्रका प्रतिनिधिमूलक संघ संगठनको तीव्र प्रयासपछि आएको यो नीति ७ वर्ष बितिसक्दा पनि कार्यान्वयनको सुरसार नहुनुलाई व्यवसायीहरू दुर्भाग्यपूर्ण रहेको बताउँछन् ।
नेपाल उद्योग परिसंघका अध्यक्ष हरिभक्त शर्माले यसलाई आर्थिक विकास राजनीतिक दलहरूको प्राथमिकतामा नपर्दाको परिणाम भएको बताए । व्यवसायीहरूले सरकारसँग हुने अधिकांश कार्यक्रममा औद्योगिक व्यवसायसम्बन्धी ऐन कार्यान्वयनको माग गर्दै आएका छन् ।
औद्योगिक नीति कार्यान्वयनका लागि औद्योगिक व्यवसाय ऐनसहित विदेशी लगानी तथा प्रविधि हस्तान्तरण ऐन, विशेष आर्थिक क्षेत्रसम्बन्धी ऐन, श्रम ऐनलगायतका महत्वपूर्ण विधेयकहरू तयार भए पनि संसद्बाट पारित हुन सकेका छैनन् ।
पछिल्लो समय औद्योगिक व्यवसाय ऐन संसदीय समितिमा प्रवेश गरेको उद्योग मन्त्रालयका निमित्त सचिव यामकुमारी खतिवडाले जानकारी दिइन् । उनले नीति एउटा रोडम्याप भएकाले त्यसको कार्यान्वयनका लागि ऐन आवश्यक भएको बताइन् ।
हरेक ५ वर्षमा नीति संशोधनका विषयमा छलफल हुनुपर्ने भए पनि ऐन नै नहुँदा ७ वर्षसम्म नीति कार्यान्वयनमा जान सकेको छैन । “औद्योगिक व्यवसाय ऐन २०४९ मा भएका कमीकमजोरीलाई नयाँ लगानीका अवसर सिर्जना गर्ने उद्देश्यले ऐन ल्याउन लागिएको हो” उनले भनिन्, “हामी जति पनि अन्तरराष्ट्रिय संजाल र संझौतामा छौँ त्यसलाई सम्बोधन हुने गरी ऐन आउनुपर्छ ।”
नीतिको दायरा फराकिलो हुने हुँदा कार्यान्वयनका लागि ऐन आवश्यक पर्छ । नीतिका माध्यमबाट मुलुकमा औद्योगिक विकाससम्बन्धी क्रियाकलापमा बढोत्तरी हुन जाने, रोजगारीका अवसर सिर्जना हुने, जनताको आयस्तरमा वृद्धि हुन गई अर्थतन्त्रमा उद्योग क्षेत्रको योगदान बढ्ने अपेक्षासहित नीति आएको उनले बताइन् ।
के छ औद्योगिक नीतिमा ?
लघु, घरेलु तथा साना उद्योगसम्बन्धी विशेष व्यवस्था
लगानी र प्रकृतिको आधारमा उद्योगको वर्गीकरण
प्राथमिकता प्राप्त उद्योगको व्यवस्था
आयकर छुट सुविधा तथा सहुलियत
भन्सार महसुल, अन्तःशुल्क तथा मूल्य अभिवृद्धि करमा सुविधा
विशेष आर्थिक क्षेत्रसम्बन्धी व्यवस्था
  ऐनको अभावमा औद्योगिक नीति ७ वर्षदेखि अलपत्र        