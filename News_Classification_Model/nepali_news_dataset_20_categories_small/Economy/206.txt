
﻿गणेशदत्त भट्ट
महेन्द्रनगर, २१ साउन । पश्चिमी सीमा क्षेत्र दोधाराचाँदनीमा सुक्खा बन्दरगाह बनाउने विषयमा अध्ययन गर्न नेपाल–भारत संयुक्त टोली गठन हुने भएको छ । सुक्खा बन्दरगाहका लागि भारततिर पनि आवश्यक पूर्वाधार बनाउनुपर्ने भएकाले नेपाल–भारत संयुक्त टोली बनाउन लागिएको हो ।
दोधाराचाँदनीमा बन्ने सुक्खा बन्दरगाहका लागि अध्ययन गर्न दुवै देशका विज्ञ सम्मिलत संयुक्त टोली बनाउने विषयमा इन्टर गभर्मेन्ट कमिटी (आईजीसी) को बैठकमा समझदारी भइसकेको नेपाल इन्टरमोडल यातायात विकास समितिका कार्यकारी निर्देशक लक्ष्मणबहादुर बस्नेतले बताए । आईजीसी नेपाल र भारत सरकारका सचिवहरू सम्मिलित संयुक्त समिति हो ।
“सुक्खा बन्दरगाह सञ्चालनका लागि नेपालतिर मात्रै तयारी गरेर पुग्दैन, भारततिर पनि आवश्यक संरचना निर्माण गर्नुपर्छ,” कार्यकारी निर्देशन बस्नेतले भने, “भारततिर पनि भन्सार, क्वारेन्टाइन, सडक र रेलवेलगायतका संरचना सीमा क्षेत्रमा बनाउनुपर्छ ।”
दोधाराचाँदनीको भारतीय सीमा क्षेत्रमा आवश्यक संरचना बनाउने विषयमा भारतीय पक्ष सकारात्मक भएपछि दुवै देशका विज्ञ सम्मिलित संयुक्त समिति बनाउने निर्णय भएको छ ।
“दोधाराचाँदनीमा सुक्खा बन्दरगाह बनाउन नेपालभित्र सबै तयारी भइरहेको अवस्थामा भारतीय पक्षले समेत समझदारी जनाउनु सकारात्मक पक्ष हो,” कार्यकारी निर्देशक बस्नेतले भने । अर्थ मन्त्रालयले सुक्खा बन्दरगाहको विषयलाई बजेट वक्तव्यमा समावेश गरेर प्राथमिकतामा राखेको छ ।
सुक्खा बन्दरगाह निर्माणका लागि प्रस्ताव गरिएको क्षेत्रमा वाणिज्य मन्त्रालय, नेपाल इन्टरमोडल यातायात विकास समिति, स्थानीय क्षेत्रका सांसद, स्थानीय राजनीतिक दलका प्रतिनिधिलगायतले पटक–पटक अनुगमन गरिसकेका छन् ।
भारतीय सीमासँग जोडिएको दोधाराचाँदनी नगरपालिकामा पर्ने कञ्चभोज आसपास क्षेत्रमा सुक्खा बन्दरगाह निर्माणको प्रस्ताव गरिएको छ । पश्चिमी सीमा नाकामा सुक्खा बन्दरगाह निर्माण गर्ने प्रक्रिया दोस्रो संविधानसभा निर्वाचन अघि नै सुरु गरिएको थियो ।
“चालू आर्थिक वर्षभित्र सुक्खा बन्दरगाहको सर्वे डिजाइनको काम हुन्छ । कुन ठाउँमा बन्दरगाह बनाउने एकिन गरिन्छ,” कार्यकारी निर्देशक बस्नेतले भने, “कति क्षेत्रफलमा के–के संरचना बनाउने भनेर अध्ययन गरिन्छ ।” सरकारी प्राथमिकतामा परेको विषय भएकाले दोधाराचाँदनीमा सुक्खा बन्दरगाह बनाउने विषय तीव्रताका साथ अगाडि बढ्ने बस्नेतले बताए ।
दोधाराचाँदनी सुक्खा बन्दरगाह अन्तरराष्ट्रिय मापदण्डको हुने र नेपालमा रहेका अन्य सुक्खा बन्दरगाहमध्ये दोधाराचाँदनीको बन्दरगाह ठूलो हुने बताइएको छ । सुक्खा बन्दरगाहभित्र भन्सार, सबै प्रकारका क्वारेन्टाइन, सशस्त्र प्रहरी, बैंकलगायतका संरचना निर्माण गरिनेछ ।
सुदूरपश्चिमबाट वस्तु निर्यात गर्न, क्षेत्रीय व्यापार सन्तुलन कायम गर्न र व्यापार सहजीकरण गर्न दोधाराचाँदनीमा सुक्खा बन्दरगाह निर्माण गर्न लागिएको कार्यकारी निर्देशक बस्नेतले बताए । “पश्चिम नेपालको आर्थिक विकासका लागि सुक्खा बन्दरगाह कोसेढुंगा सावित हुनेछ,” उनले भने, “सुदूरपश्चिममा उत्पादित जडीबुटी, कृषि उपजलगायतका वस्तु भारतीय बजारमा निर्यात गर्न र भारतीय उत्पादनलाई आयात गर्न सुक्खा बन्दरगाह बनेपछि सहज हुनेछ ।”
नेपाल र युरोपको बजारलाई जोड्न दोधाराचाँदनी सुक्खा बन्दरगाह छोटो रुट हुने भएकाले यो राष्ट्रिय महत्वको बन्दरगाह हुने उनको भनाइ छ ।
कञ्चनपुरका निकटवर्ती भारतीय क्षेत्रबाट कच्चा पदार्थ, औद्योगिक उपकरण र वस्तु आयात गर्न नेपालको पूर्वी नाकाबाट घुमाएर पश्चिममा पु¥याउनुपर्ने बाध्यता छ । जसले गर्दा वस्तु ढुवानीको लागत बढ्ने गरेको छ । भारतका दिल्ली, उत्तराखण्ड, नोयडा, गुडगाउँ, रुद्रपुरलगायतका औद्योगिक क्षेत्र नेपालको पश्चिमी सीमाबाट नजिक पर्छन् ।
  दोधाराचाँदनीमा सुक्खा बन्दरगाह निर्माणको तयारी, अध्ययनका लागि टोली बनाईंदै        