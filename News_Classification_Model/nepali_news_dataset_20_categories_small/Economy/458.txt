
﻿३ पुस, डोटी । गाविसको रकम हिनामिना गरेर फरार भएका डोटीका एक सचिव अझै बेखबर रहेका छन् । सामाजिक सुरक्षा भत्तावापतको लाखौँ रकम लिएर पोखरी र जिजौडामाण्डौ गाविसबाट दसैँदेखि फरार भएका गाविस सचिव ईश्वरबहादुर सिंहले हिनामिना गरेको रकम मध्ये केही रकम गाविसको खातामा जम्मा गरेको तर आफू भने बेखबर भएको जिविस, डोटीले जानकारी दिएको छ ।

सिंहले मङ्सिर २९ गते दुवै गाविसका लागि  ३७ लाख ४९ हजार ६२३ रूपैयाँ बैंकमा जम्मा गरेका छन् । उनले पोखरी गाविसको राष्ट्रिय वाणिज्य बैंक शाखा कार्यालय सिलगढीमा रहेको खातामा दीपक नामबाट सो रकम जम्मा गरेको राष्ट्रिय वाणिज्य बैंक सिलगढीले जानकारी दिएको छ ।
सचिव सिंहले हिनामिना गरेको पोखरी गाविसको ३८ लाख ४४ हजार ७४३ रूपैयाँ मध्ये अब १३ लाख ५१ हजार ४९१  रूपैयाँ र जिजौडामाण्डौ गाविसको  २९ लाख ७५ हजार ५०१  रूपैयाँ मध्ये अब १७ लाख १९ हजार १३०  रूपैयाँ बुझाउन बाँकी रहेको छ । गाविस सचिव सिंहले दुवै गाविसको  ६८ लाख २० हजार २४४ रूपैयाँ रकम बुझेर फरार भएका थिए ।
पोखरी र जिजौडामाण्डौ गाविसको रकम लिएर फरार सचिव अझै सम्पर्कमा आएका छैनन् । आफूले हिनामिना गरेको रकम भने जम्मा गर्न लागेको जिविस, डोटीले जनाएको छ ।
डोटीका स्थानीय विकास अधिकारी कृष्ण गौतमका अनुसार गाविस सचिव सिंहले हिनामिना गरेको रकम फिर्ता गरे तापनि उनलाई कारबाही हुने छ । सरकारी कर्मचारीको नियम र मर्यादा विपरीत जाने जोकोही पनि कानुनी कारबाहीको भागी हुनुपर्ने गौतमको भनाइ छ ।
