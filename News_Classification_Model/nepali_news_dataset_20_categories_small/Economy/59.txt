
﻿इन्टरनेटमार्फत छरिएका विभिन्न सामग्री अध्ययन गर्नुका साथै पुस्तकहरू अध्ययन गर्न र तिनीहरूलाई संगृहीत (अर्काइभ) गर्नका लागि पनि मोबाइल उपयोगी हुन थालेको छ ।
आफ्नो आवश्यकताअनुसार त्यस्ता एप डाउनलोड गरेर जीवनशैलीलाई थप सहज पनि बनाउन सकिन्छ । यसरी बनेका एपहरू समय बिताउन सहयोग गर्नेदेखि दैनिक कामलाई सहज बनाउनेसम्मका छन् ।
मोबाइलको आन्तरिक स्टोरेज, र्‍याम, क्यामराको मेगापिक्सेल, प्रोसेसर, अपरेटिङ सिस्टमको भर्सनजस्ता विषयमा सामान्य जानकारी राख्नुभयो भने तपाईंले सहजै राम्रो र टिकाउ मोबाइल हात पार्न सक्नुहुन्छ ।
सविन मिश्र
पेसाले सफ्टवेयर इन्जिनियर रहेका विनोद भट्टराईको साथमा अरू केही नभए पनि आफ्नो स्मार्टफोन भने सधौ हुन्छ । ‘मोबाइल त अहिले मेरो सबैभन्दा नजिकको साथी भइसकेको छ,’ भट्टराईले भने, ‘मैले एक दिनमा गर्नुपर्ने झन्डै आधाजसो काम मोबाइलबाट नै हुन्छ ।’ भट्टराईका मोबाइलमा अहिले अत्यावश्यक २० वटा एप्स छन् । ‘पैसाको कारोबारदेखि लोडसेडिङको तालिका हेर्नसम्म मोबाइल चाहिन्छ,’ उनले भने, ‘मोबाइल बैंकिङ, लोडसेडिङजस्ता एप जतिवेला पनि चाहिन्छ, स्मार्टफोनले यस्ता काममा निकै सहजता दिएको छ ।’
इन्टरनेटमार्फत छरिएका विभिन्न सामग्री अध्ययन गर्नुका साथै पुस्तकहरू अध्ययन गर्न र तिनीहरूलाई संगृहीत (अर्काइभ) गर्नका लागि पनि मोबाइल उपयोगी हुन थालेको छ । ‘समाचार त पढिने नै भयो, त्यसका साथै आफूलाई मनपरेका पुस्तक पनि मोबाइलमा नै राखेको छु, समय मिल्नेबित्तिकै पढ्न मज्जा लाग्छ,’ उनले भने ।
यसरी गरौ सदुपयोग
अहिले धेरै आइटी कम्पनीहरूले दैनिक उपयोगी एपहरू सार्वजनिक गरिरहेका छन् । आफ्नो आवश्यकताअनुसार त्यस्ता एप डाउनलोड गरेर जीवनशैलीलाई थप सहज पनि बनाउन सकिन्छ । यसरी बनेका एपहरू समय बिताउन सहयोग गर्नेदेखि दैनिक कामलाई सहज बनाउनेसम्मका छन् ।
हाम्रो पात्रो
अहिले धेरै नेपालीले आफ्नो मोबाइल फोनमा यो एप डाउनलोड गरेका छन् । हाम्रो पात्रो एपमार्फत तपाईंलाई दैनिक जीवनमा आवश्यक पर्ने धेरै कुरा थाहा पाउन सक्नुहुन्छ । पञ्चांग, राशिफल, लोडसेडिङको तालिका, रेडियो सुन्न सकिने, अनलाइन र पत्रपत्रिकामा छापिएका समाचार पढ्न सकिने, तरकारीको भाउ तथा सुनचाँदीको भाउसम्म यही एपबाट हेर्न सकिन्छ ।
नेपाली सञ्चारमाध्यममा आएका समाचार पढ्न प्रत्येक अनलाइन चहारीरहनु पर्दैन । हाम्रो पात्रो एपबाटै सबै समाचार पाउन सकिन्छ । त्यति मात्रै होइन, बजारमा सुनचाँदी किन्न जाने सोचमा हुनुहुन्छ वा विदेशी विनिमय दर थाहा पाउनुपरेको छ भने पनि यही एउटा एपले काम दिन्छ । हाम्रो पात्रोले नै विकास गरेको हाम्रो किबोर्ड र हाम्रो डिक्सनरीमार्फत मोबाइलमा नेपाली टाइपदेखि अंग्रेजी–नेपाली डिक्सनरी पनि चलाउन सकिन्छ ।
ई–सेवा
एफवान सफ्ट इन्टरनेसनलले विकास गरेको ई सेवा पनि अहिले धेरै चलेको एप हो । यो एप पनि बहुउपयोगी छ । लोन ट्रान्सफर, फन्ड ट्रान्सफर, पेमेन्टलगायतका काम यसको एपबाट गर्न सकिन्छ । ई सेवामा आफ्नै खाता बनाएर कारोबार गर्न सकिन्छ । ई सेवामा रहेको आफ्नै खाताबाट मोबाइलको बिल तिर्नेदेखि फिल्मको टिकट किन्नसम्म सकिन्छ ।
ई सेवाबाट एयरलाइन्सको टिकट पनि खरिद गर्न सकिन्छ । यस्तै मोबाइल, टेलिफोन तथा इन्टरनेटको पैसा तिर्न, अनलाइनबाट नै कारोबार गर्न, मोबाइल टपअप गर्न, पत्रपत्रिका खरिद गर्न पनि ई सेवा प्रयोग गर्न सकिन्छ । स्कुल–कलेजको बिल तिर्न पनि अब यही एप प्रयोग गर्न सकिन्छ ।
ट्राफिक प्रहरी
कतै जाँदै हुनुहुन्छ वा जाने तयारी गरिरहनुभएको छ भने सबैभन्दा पहिले सडकको अवस्थाबारे थाहा पाउनुपर्छ । सडक जाम, विभिन्न कारणले भएका सडक अवरोध वा दुर्घटनाबारे जानकारी दिन्छ यो एपले । काठमाडौंका मुख्य चोकमा भएको जामका बारेमा यसले जानकारी मात्रै दिँदैन, वैकल्पिक मार्ग पनि सुझाउँछ । काठमाडौंजस्तो ठाउँमा यात्रा गर्नका लागि यो एप सबैभन्दा महत्त्वपूर्ण हुन सक्छ ।
ट्याक्सपर्ट
करका बारेमा जानकारी चाहिएको छ वा आफूले तिर्नुपर्ने करको हिसाब गर्न जानिादैन भने सबै जानकारी दिन्छ, ट्याक्सपर्टले । समयमै कर तिर्न नसकी कहिलेकाहीा जरिवानामासमेत पर्ने पनि गर्नुभएको होला । यदि त्यस्तो छ भने जरिवानाबाट बच्न र समयमै करबारे थाहा पाउन सबैभन्दा सजिलो उपाय नै ट्याक्सपर्ट हो । यो एपबाट सबै किसिमका कर र पारिश्रमिकको हिसाब राख्नुका साथै कर विज्ञहरूको सुझाब पनि लिन सकिन्छ । एप सुरु गर्नेबित्तिकै खुल्ने ल्यान्डिङ पेजमा टाइप गरेको करसम्बन्धी जुनसुकै शब्दको अर्थ र अरू जानकारी आउँछ ।
कस्तो मोबाइल किन्ने ?
बजारमा अहिले तपाईंले खोजेका मूल्यमा छनोटअनुसारका मोबाइल उपलब्ध छन् । तर, किन्नुअघि आफूले कति मूल्यको मोबाइल किन्ने हो त्यसमा पनि निश्चित हुनुपर्छ । आफ्नो आवश्यकता र बजेट हेरेर यस्ता ग्याजेटमा लगानी गर्नुपर्छ । अहिले बजारमा तीन–चार हजार रुपैयाँमा पनि स्मार्टफोन उपलब्ध छन् ।
ब्रान्डमा ध्यान दिनुस्
मोबाइल किन्नुअघि कुन ब्रान्डको मोबाइल किन्ने हो त्यसमा पनि ध्यान दिनुपर्छ । विभिन्न ब्रान्डबाट आफूलाई मनपर्ने ब्रान्ड छान्नुहोस् । ब्रान्डअनुसार मूल्य र फिचरमा समेत फरक हुन सक्छ । कतिपय मोबाइलहरू फरक ब्रान्डका भए पनि समान मूल्य पर्ने पनि हुन्छन् । बजारमा चलेका ब्रान्डसँगै नाम कम चलेका ब्रान्डका उत्पादन पनि प्रतिस्पर्धा गरिरहेका छन् । त्यसकारण आफूलाई मनपर्ने ब्रान्ड हेरेर मोबाइल छनोट गर्नुपर्छ ।
फिचरबारे बुझ्नुस्
मूल्य र ब्रान्डपछि तपाईंले कस्तो फिचर भएका मोबाइल किन्न खोज्नुभएको त्यसमा पनि ध्यान दिनुस् । उस्तै मूल्य भएका मोबाइलमा पनि फिचरमा फरक पाउन सकिन्छ । आफूले चलाउने मोबाइलको उपयोगिता हेरेर त्यसैअनुसारका मोबाइल किन्न सकिन्छ ।
प्राविधिक पक्ष
मोबाइल फोनका आन्तरिक प्राविधिक कुराहरूमा जानकारी नहुन सक्छ । त्यसकारण मोबाइल किन्न जानुअघि त्यसबारे पनि बुझ्नुस् । होइन भने तपाईंलाई मोबाइल पसलेले झुक्याइदिन पनि सक्छ । मोबाइलको आन्तरिक स्टोरेज, र्‍याम, क्यामराको मेगापिक्सेल, प्रोसेसर, अपरेटिङ सिस्टमको भर्सनजस्ता विषयमा सामान्य जानकारी राख्नुभयो भने तपाईंले सहजै राम्रो र टिकाउ मोबाइल हात पार्न सक्नुहुन्छ । त्यसकारण यस्ता विषयमा पनि जानकार रहनुस् ।
सचेत बन्नुपर्ने पक्षहरू
मोबाइल किनिसकेपछि पछुताउनुभन्दा किन्नुअघि नै त्यसका बारेमा जानकारी लिएर बजार जाँदा राम्रो हुन्छ । छिट्टै तात्ने, राम्रो फोटो नखिच्ने, एक–दुईवटा एप चलाउँदा ह्याङ हुने मोबाइलका ‘कमन’ समस्या हुन् । यस्ता समस्याबाट छुटकारा पाउन कम्तीमा पनि २ जिबी र्‍याम भएका मोबाइल किन्नुहोस् । यस्तै, कम्तीमा १३ मेगापिक्सेल क्षमता भएको मोबाइल किन्नुभयो भने तपाईंलाई सामान्य फोटो खिच्न पनि कुनै समस्या हुँदैन ।