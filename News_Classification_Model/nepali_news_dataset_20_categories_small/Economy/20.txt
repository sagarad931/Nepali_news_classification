
﻿लमजुङ, ३० जेठ । माथिल्लो मस्र्याङ्दी ‘ए’ जलविद्युत् आयोजनाले भदौ दोस्रो सातादेखि विद्युत् उत्पादन गर्ने भएको छ । ५० मेगावाट क्षमताको आयोजनाको काम हालसम्म ९० प्रतिशत सम्पन्न भएकाले प्रगति सन्तोषजनक देखिएको प्रवद्र्धकले जनाएका छन् । प्रवद्र्धक सिनो–सगरमाथा हाइड्रोपावरले बाँधको ९८ प्रतिशत काम सम्पन्न भइसकेको जनाएको छ । यस्तै, सुरुङको ९६, विद्युत् गृहको ९५, मेकानिकलतर्फ ८५ र इलेक्ट्रो मेकानिकलतर्फ ६० प्रतिशत काम सम्पन्न भएको छ ।
नेपाली र चिनियाँको संयुक्त लगानीमा निर्माण भएको आयोजनामा चीनको सिनो हाइड्रो कर्पोरेसनको ९० प्रतिशत र नेपालको चितवन कोइ समूहको १० प्रतिशत लगानी छ । आयोजना बनाउन साढे १२ अर्ब रुपैयाँ लाग्ने अनुमान गरिएको छ ।
आयोजनाले प्रसारणलाइन निर्माणलाई पनि गति दिएको छ । अहिलेसम्म ५४ मध्ये ५१ वटा टावरको काम पूरा भइसकेको छ । विद्युत् प्राधिकरणले प्रशारण लाइन निर्माणमा ढिलाइ गरेपछि प्रवद्र्धक सिनो आफैंले थप २५ करोड रुपैयाँ लगानी गरेर १३२ केभी क्षमताको प्रसारणलाइन निर्माण अन्तिम चरणमा पु¥याएको आयोजनाका जनसम्पर्क अधिकृत कर्ण अधिकारीले जानकारी दिए । उनका अनुसार प्रसारणलाइनमा तार टाङ्ने काम जारी छ । भूकम्प र नाकाबन्दीले काम प्रभावित भई निर्धारित समयभन्दा ६ महिना ढिलाइ भए पनि अगस्ट ३० सम्म सम्पन्न हुने अधिकारीको भनाइ छ । भूकम्प र नाकाबन्दीले आयोजनाको लागत बढेको प्रवद्र्धकले जानकारी दिएको छ । उनका अनुसार आयोजनाबाट ३१ करोड ४० लाख युनिट बिजुली उत्पादन हुने अध्ययनले देखाएको छ ।
बाहुनडाँडा–७ ङादी दोभानमा बाँध बाँधी ङादी बजारबाट ५ किलोमिटर लामो भूमिगत सुरुङमार्फत भुलभुले ३ स्थित मस्र्याङ्दी तटमा निर्माण गरिएको विद्युत्गृहमा पानी खसाली विद्युत उत्पादन गरिने आयोजनाले जनाएको छ ।
सरकारले आगामी आर्थिक वर्षमा थप २ सय मेगावाट विद्युत् उत्पादन गर्ने लक्ष्य लिएको छ । यसमध्ये माथिल्लो मस्र्याङ्दीबाट ५० मेगावाट आपूर्ति हुनेछ । सिनो–सगरमाथाले आयोजनाबाट प्रभावित गाविसमा सडक, खानेपानी, पुल, विद्यालय निर्माण गरेको छ ।
  माथिल्लो मस्र्याङ्दी ‘ए’ बाट भदौमा उत्पादन        