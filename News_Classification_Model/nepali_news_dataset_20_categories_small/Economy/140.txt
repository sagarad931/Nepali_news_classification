
﻿मोहन गुरुङ
काठमाडौं, ५ साउन
तोकिएको समयभित्र पुँजीगत लाभकर नबुझाएर विवादित बनेको दूरसञ्चार सेवा प्रदायक कम्पनी एनसेललाई सरकारले ‘व्यावसायिक महत्वपूर्ण व्यक्ति’ (सीआईपी) सम्मानको प्रस्ताव गरेको छ । व्यापार तथा निकासी प्रवद्र्धन केन्द्रले एनसेललाई सीआईपी सम्मानका लागि प्रस्ताव गरेको हो ।
केन्द्रका कार्यकारी निर्देशक ईश्वरीप्रसाद घिमिरेको संयोजकत्वमा रहेको सीआईपी छनोट उपसमितिले आर्थिक वर्ष ०७०/७१ र ०७१/७२ मा सबैभन्दा बढी आयकर तिरेको आधारमा सीआईपी सम्मान प्रस्ताव गरेको हो । सीआईपी राष्ट्रपतिबाट प्रदान गरिने व्यावसायिक क्षेत्रमा मुलुककै सर्वाधिक प्रतिष्ठित सम्मान हो । सीआईपी सम्मान प्राप्त गर्ने व्यक्तिले भीआईपीसरह विमानस्थल तथा सिंहदरबार प्रवेश, प्रधानमन्त्री र राष्ट्रतिसँग भेटघाट तथा र भिसा प्रक्रियामा पनि पहिलो प्राथमिकता पाउँछन् । “एनसेललाई सीआईपी सम्मान गर्ने नगर्ने बारेमा पनि धेरै छलफल भयो तर हाम्रो अध्ययनले एनसेल कहीँ कतैबाट कारबाही परेको देखिँदैन” छनोट समितिका संयोजक घिमिरेले भने, “कुनै दाबी विरोध भए १५ दिनको समय दिएका छांै, त्यसपछि भने अन्तिम निर्णय हुनेछ ।”
एनसेल बिक्री गर्दा पुँजीगत लाभकर २५ प्रतिशतमध्ये १५ प्रतिशत अर्थात् ९ अर्ब ९६ करोड धरौटीका रूपमा बुझाए पनि बाँकी ६ अर्ब ६४ करोड रुपैयाँभन्दा बढी बुझाउन बाँकी छ । अन्तिम अवधि गत शुक्रबारसम्म एनसेलले बाँकी पुँजीगत लाभकर बुझाएको छैन । यसपछि प्रत्येक दिन ०.१ प्रतिशत जरिवाना लाग्छ । एनसेलको ८० प्रतिशत स्वामित्व टेलियासोनेराबाट मलेसियन कम्पनी एक्जियटाले खरिद गरेको हो । १ अर्ब ३६ करोड डलरमा एनसेलको सेयर बिक्री भएको भनिए पनि नेपालका निकायमा यसको औपचारिक जानकारी दिइएको छैन । “हामीले पनि अबको १५ दिनसम्म एनसेलको बारेमा आन्तारिक राजस्व विभागसँग पनि बुझ्नेछौ” घिमिरेले भने, “कर छली गरेको रहेछ भने एनसेलले सीआईपी सम्मान पाउँदैन नत्र पाउँछ ।” समितिको प्रस्तावमा वाणिज्य मन्त्रालयले निर्णय गरेपछि एक कार्यक्रमका बीच राष्ट्रपतिले सम्मान गर्छ ।
३६ संस्थालाई सीआईपी
सीआईपी सम्मानको प्रस्तावमा एनसेलसहित ३६ व्यक्ति तथा संस्था रहेका छन् । सर्वाधिक विदेशी मुद्रा भित्र्याएवापत हायात होटलले सम्मान पाउँदैछ । हायातले दुई वर्षको अवधिमा १ अर्ब ५ करोड रुपैयाँ बराबको विदेशी मुद्रा भित्र्याएको छ । यस्तै, आईएमई मनी ट्रान्सफरले १ खर्ब ४० अर्ब रकम भित्र्याएको छ । विदेशी पर्यटक भित्र्याउनेमा यति ट्राभल्स दरबारमार्ग, बढी रोजगारमा दिनेमा अरिहन्त मल्टिफाइवर्स सुनसरी, बढी निर्यात गर्ने महिला उद्योगीमा फेसन क्राफ्ट सामाखुसी रहेका छन् । यस्तै, चीनतर्फ निर्यात गर्ने दुई उद्योग युनाइटेड ट्यानरिज सुनसरी र न्यू इसा इन्टरप्राइजेज काठमाडौं रहेका छन् । हस्तकलामा एभरेस्ट फेसन काठमाडौं र कृषिजन्यमा निर्मल स्टोर झापा रहेका छन् । दी सांग्रिला कार्पेट एन्ड हयान्डीक्राफ्ट इन्डस्ट्री, पल्स फेसन सोलुसन प्रालि मोरङ, नेचर निट प्रालि काठमाडौ, त्रिवेणी दाल तथा तेल उद्योग काठमाडांै, एसियन लेदर इन्डस्ट्रिज मोरङ छन् । ड्राबर नेपाल प्रालि र आरती स्ट्रिप्स काठमाडौं भारत बढी निर्यात गर्ने सूचीमा सीआईपी सम्मानको सिफारिसमा परेका छन् ।
वस्तुगत संगठनतर्फ नेपाल उद्योग वाणिज्य महासंघ, नेपाल चेम्बर अफ कमर्स, नेपाल उद्योग परिसंघलगायत नेपाल गलैँचा निर्यातकर्ता संघ, केन्द्रीय गलैँचा उद्योग संघ, तयारी पोशाक उद्योग संघ, नेपाल पस्मिना संघ, नेपाल हस्तकला महासंघ, नेपाल महिला उद्यमी महासंघलाई सीआईपी सम्मानका लागि सिफारिस गरिएको छ ।
  लाभकरमा विवादित एनसेललाई सीआईपी सम्मान !        