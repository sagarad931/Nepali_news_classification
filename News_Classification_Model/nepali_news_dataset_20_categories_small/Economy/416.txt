
﻿
१० मंसिर, काठमाडौं । देशमा रोजगारीको अवसरका लागि नयाँ उद्योग सञ्चालनमा सहयोग पुर्‍याउन इमर्जिङ नेपालले स्टार्टअप फण्डको सुरुवात गरेको छ । कम्पनीले शुक्रबार पत्रकार सम्मेलन गरेर नयाँ उद्योग सञ्चालन गर्न चाहने व्यक्ति तथा संस्थाहरुलाई प्रोत्साहन गर्न फण्डको व्यवस्था गरेको जनाएको छ ।
नयाँ किसिमको व्यवसायका लागि इनोभेटिभ आइडिया भएकाले १ करोड रूपैयाँभन्दा माथिको लगानी पाउनेछन् । व्यवसायिक घरानाहरुले प्रवर्द्धन गरेको गरेको फण्डमा विशाल समूह, आइएमई लगायतको साझेदारी छ ।
फण्डका लागि इनोभेटिभ आइडिया हुनेले पुस १४ गतेसम्म आवेदन दिन सक्नेछन् । इमर्जिङ नेपालले छानिएका स्टार्टअपलाई लगानी पनि दिनेछ ।
नेपाली नागरिक र नेपालमा दर्ता भएका संघ संस्थाले शिक्षा, पर्यटन, कृषि तथा जडिबुटी, मझौला तथा साना व्यवसाय, स्वास्थ्य, सूचना तथा प्रविधिलगायतका व्यवसाय सञ्चालनका लागि आवेदन दिनसक्ने कम्पनीले जनाएको छ ।
न्यूनतम एक करोड रुपैयाँ लागतको परियोजनामा फण्डले पुँजी प्रवाह गर्न उद्यमीहरुसँग आफ्नो योजना माग गर्ने जनाएको छ । उद्यमीहरुको योजनालाई छनोट गरेर व्यवसायको विस्तृत योजना तयार भएपछि लगानीको बाटो खुल्ने फण्डले जनाएको छ ।
फण्डका अध्यक्ष लालमणी जोशीले कार्यक्रमले नेपाली उद्यमी व्यवसायीले आफ्ना परियोजना सञ्चालन गर्न र उनीहको आर्थिक समृद्धि हासिल गर्न सहयोग गर्ने बताए । उनले नेपाली उद्यमी र साना व्यवसाय गर्न चाहनेहरुका लागि आफूहरु लगानी गर्न तयार रहेको बताए ।
कम्पनीेले मुलुकको आर्थिक समृद्धिका लागि सरकारसँग समन्वय गरेर रुग्ण उद्योगमा लगानी गर्ने र व्यवस्थापन करारमा सञ्चालन गर्ने, पूर्वाधार विकासको रुपमा जलस्रोत, पर्यटन, तथा बैंकिङलगायत विभिन्न सम्भाव्यता अध्ययन गर्ने पनि कम्पनीले जनाएको छ ।