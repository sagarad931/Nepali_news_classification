
﻿विनय बञ्जारा/याँ पत्रिकाकाठमाडौं, ३० असार
पछिल्ला महिनामा बैंक तथा वित्तीय संस्थाले सर्वसाधारणबाट संकलन गर्ने निक्षेपको तुलनामा ऋण दिने क्रम दोब्बरले बढेको देखिएको छ । पछिल्लो तीन महिनामा वाणिज्य बैंकहरूको निक्षेप जम्मा ५ प्रतिशत बढेको छ भने कर्जाको आकार ९ प्रतिशतभन्दा धेरैले बढेको देखिन्छ । यही असार १० सम्मको तथ्यांकलाई हेर्दा वाणिज्य बैंकहरूको निक्षेप १६ खर्ब ८६ अर्ब र कर्जा १३ खर्ब ५० अर्ब रुपैयाँ पुगेको छ । तीन महिनाअघि निक्षेपको आकार १६ खर्ब ४ अर्ब र कर्जा १२ खर्ब ३८ अर्ब पुगेको थियो । यसलाई अर्थतन्त्र चलायमान बन्न थालेको संकेतका रूपमा अर्थविद्हरूले हेरेका छन् ।
यसकारण बढ्यो कर्जा
पछिल्लो समय सहरी क्षेत्रमा भूकम्पपछिको पुनर्निर्माणले गति लिएको छ । सँगसँगै पेन्डिङ (प्रतीक्षा)मा बसेका कर्जाहरू पनि भटाभट जारी हुन थालेका छन् । ‘मुख्यगरी निर्माणको काम ज्यादै ठूलो कर्जा प्रवाह हुन थालेको छ,’ सानिमा बैंकका प्रमुख कार्यकारी अधिकृत भुवन दाहाल भन्छन्, ‘होटेल, जलविद्युत् आयोजना, सडक र आवासीय घरको निर्माणले तीव्रता पाएको छ ।’
त्यसो त चालू आर्थिक वर्षका सुरुवाती ५–६ महिनासम्म कर्जाको विस्तार निकै सुस्त देखिएको थियो । भारतीय नाकाबन्दीको प्रभावले विकास निर्माणका काम ठप्पप्रायः भएको र भूकम्पपछिको पुनर्निर्माणले समेत गति लिन सकेको थिएन । त्यसपछिका महिनामा भने अर्थतन्त्र चलायमान हुन थाल्यो र कर्जाको माग क्रमशः बढ्न थालेको छ ।
पछिल्ला महिना निर्माण क्षेत्रसँगै घरजग्गा र सेयरको धितोमा दिने मार्जिन प्रकृतिका कर्जामा पनि उल्लेख्य वृद्धि भएको सिइओ दाहाल बताउँछन् । ‘अहिले निर्माण क्षेत्रको कर्जा धेरै बढेको देखिए पनि यो अझै कम छ,’ उनले भने, ‘नेपालमा प्रसुत निर्माण कार्य हुन बाँकी छ र यस क्षेत्रमा अझ धेरै कर्जा विस्तार हुन्छ ।’ तथापि अहिलेको जस्तै निक्षेपभन्दा कर्जाको विस्तार तीव्र हुने अवस्था धेरै लामो समयसम्म नरहने नेपाल बैंकर्स संघका अध्यक्ष उपेन्द्र पौड्याल बताउँछन् । ‘तरलता कायम राख्न कर्जाको तुलनामा निक्षेपको वृद्धिदर उच्च हुनुपर्छ,’ उनले भने, ‘अहिलेको अवस्था लामो समयसम्म रहन सक्तैन ।’
सरकारी खर्च नबढ्दा निक्षेप कम
सरकारले बजेट खर्च गर्न नसकेर आफ्नै ढुकुटीमा पैसा थुप्रिएपछि बैंक तथा वित्तीय संस्थामा निक्षेप बढ्न नसकेको सिइओ दाहालको भनाइ छ । ‘सरकारसँग पैसा अड्किएकाले निक्षेप कम भयो,’ उनले भने । सरकारले अहिले पनि २ खर्ब रुपैयाँभन्दा धेरै पैसा खर्च गर्न नसकेर ढुकुटीमै थन्क्याएको छ । यो पैसा खर्च हुने हो भने बैंकमा निक्षेप बढ्ने बैंकरहरूको भनाइ छ ।
नेपालमा निक्षेपको सबैभन्दा ठूलो बाह्य स्रोत रेमिट्यान्स आप्रवाह हो भने आन्तरिक स्रोत सरकारी बजेट हो । सरकारले जति धेरै पैसा खर्च गर्न सक्छ्, त्यो पैसा बजारमा प्रवाह हुन्छ । त्यही पैसा बैंकमा निक्षेपका रूपमा जम्मा हुन्छ । तर, सरकारले राष्ट्र बैंकमा पैसा थुपारेर राखेपछि बैंक तथा वित्तीय संस्थामा कर्जा बढ्न नसकेको हो ।
सरकारी खर्च नबढ्नु मुख्य समस्या
सरकारले बजेट खर्च नगर्दा निक्षेप बढ्न नसकेको मात्र होइन, यसले बैंकिङ क्षेत्रको तरलता व्यवस्थापनमा पनि समस्या देखिएको छ । एकातिर अधिकांश बैंक तथा वित्तीय संस्थाले कर्जा निक्षेप अनुपात (सिडी रेसियो) कायम गर्न निक्षेपको ब्याजदर बढाउनुपरेको छ । निक्षेपको वृद्धि कम हुँदा थप लगानी गर्न पनि कतिपय अवस्थामा बैंकहरूलाई समस्या भएको छ । बैंक तथा वित्तीय संस्थाले संकलन गरेको कुल निक्षेपको अधिकतम ८० प्रतिशतसम्म मात्रै कर्जा लगानी गर्न सक्छन् । अधिकांश बैंक तथा वित्तीय संस्थाको सिडी रेसियो अहिले पनि राष्ट्र बैंकले तोकेको अधिकतम सीमाको नजिक छ । यसकारण बैंकहरूलाई थप लगानी बढाउन निक्षेप पनि थप गर्नुपर्ने आवश्यकता हुन्छ ।
अर्कोतिर सिडी रेसियो कायम गर्न सञ्चित हुने दायित्व (कुल निक्षेपको २० प्रतिशत, जो कर्जाका रूपमा लगानी गर्न पाइँदैन) लाई कहाँ लगानी गर्ने भन्ने चिन्ता बढेको छ । सरकारी खर्च बढेको भए उसले बजारबाट आन्तरिक ऋण उठाउने थियो । त्यस्तो ऋणका रूपमा बैंक तथा वित्तीय संस्थाले बाहिर लगानी गर्न नपाइने पैसा सरकारलाई ऋण दिन सक्थे । किनकि, सरकारको ऋणपत्रमा गरेको लगानीलाई बैंक तथा वित्तीय संस्थाले वैधानिक तरलता अनुपात (एसएलआर)मा गणना गर्न सक्छन् । सरकारी खर्चको पैसा पुनः बैंकिङ प्रणालीमा फर्किंदा निक्षेप पनि बढ्ने थियो । तर, त्यसो नहुँदा निक्षेप र तरलता व्यवस्थापन दुवैतिर समस्या देखिएको बैंकरहरू बताउँछन् ।