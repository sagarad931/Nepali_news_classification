
﻿कास्की/ भारतीय जलस्रोतसचिव शशिशेखर नआएपछि पञ्चेश्वर विकास प्राधिकरणको गभर्निङ काउन्सिलको चौथो बैठक छलफल मात्रै गरेर सकिएको छ । निर्णय पुस्तिका (मान्युट)मा हस्ताक्षरको अधिकारसहित भारतीय जलस्रोत मन्त्रालयका अतिरिक्त सचिव युपी सिंह बैठकमा आएका थिए । तर, प्राधिकरणको विधानले अतिरिक्त सचिवले गभर्निङ काउन्सिलको माइन्युटमा हस्ताक्षर गर्ने अधिकार नदिएको नेपाली पक्षले बताएपछि बैठक छलफलमा मात्रै केन्द्रित भएको हो ।
बैठकमा नेपालका तर्फबाट ऊर्जासचिव सुमनप्रसाद शर्मा सहभागी थिए । ‘बैठकलाई औपचारिकता नदिई छलफल मात्रै भयो,’ बैठकमा सहभागी एक नेपाली प्रतिनिधिले भने । व्यवस्थापन सम्बन्धमा केन्द्रित रहेर विभिन्न विषयमा छलफलहरू भए पनि कुनै निर्णय नभएको प्राधिकरणका प्रमुख कार्यकारी अधिकृत महेन्द्रबहादुर गुरुङले बताए । बैठकमा भएका छलफललाई आगामी बैठकले निर्णय गर्ने उनले बताए ।
छलफलमा तीन महिना (आगामी अक्टोबर) भित्रमा आयोजनाको विस्तृत परियोजना प्रतिवेदन (डिपिआर)लाई अन्तिम रूप दिने सहमति भएको छ । भारतीय सरकारी कम्पनी वापकोसले पञ्चेश्वरको डिपिआर तयार गरी प्राधिकरणलाई बुझाइसकेको छ । प्राधिकरणले डिपिआरमाथि सुझाब दिन नेपालको ऊर्जा मन्त्रालय र भारतको जलस्रोत मन्त्रालयमा पठाइसकेको गुरुङले जानकारी दिए ।