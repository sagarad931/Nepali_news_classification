
﻿कारोबार संवाददाता
काठमाडौं, १२ साउन । वाणिज्य मन्त्रालयका सचिव ङइन्द्रप्रसाद उपाध्यायले अहिलेकै वृद्धि दरमा वैदेशिक व्यापार रहे ४ वर्षपछि निर्यातभन्दा आयात १५ गुणा बढी हुने बताएका छन् ।
बुधबार काठमाडौंमा भएको कार्यक्रममा वाणिज्य सचिव उपाध्यायले २०१५/१६ मा निर्यातभन्दा आयात ११ गुणा पुगिसकेकाले २०१९/२० मा निर्यात र आयातको अनुपात १ः१५ हुने जानकारी दिए ।
२०००/०१ मा निर्यातभन्दा आयात २.२ गुणामात्र थियो । “पछिल्लो समयमा जुन दरले आयात निर्यात वृद्धि भइरहेको छ, त्यसले व्यापारघाटा धेरै बढ्ने देखिन्छ,” उनले भने । गत आर्थिक वर्षमा ६५ अर्ब ५८ करोड निर्यात र ७ खर्ब ८१ करोड ७२ लाख रुपैयाँ आयात भएको थियो ।
कुल गार्हस्थ्य उत्पादन (जीडीपी) मा व्यापारको हिस्सा ३४ प्रतिशत छ । विश्व निर्यातमा ०.००४ प्रतिशत नेपालको हिस्सा छ । २० वस्तुले ७५ प्रतिशत निर्यातको हिस्सा छ ।
नेपालको निर्यात दुईतिहाइ भारत र २० प्रतिशत अमेरिका, जर्मनी, चीन, बेलायत र टर्कीमा हुने गरेको छ । “हाम्रो निर्यात हुने वस्तु सीमित छ,” सचिव उपाध्यायले भने, “गन्तव्य मुलुकमा पनि कम छ ।”
आयातीत अधिकांश वस्तु अनुत्पादक क्षेत्रमा गइरहेको उनको भनाइ छ । व्यापारमा वस्तु गुणस्तर सुनिश्चितता नहुनु, वैदेशिक प्रत्यक्ष लगानी कम आकर्षण, संरचनागत तथा भौगोलिक समस्याका कारण नेपालको निर्यात कम छ ।
“स्रोत परिचालनका लागि नवप्रवर्तन, ज्ञान, सीप र प्रविधि मिश्रणको आवश्यकता छ,” उपाध्यायले भने, “वस्तुको गुणस्तर, मूल्य शृङ्खला विकास र वस्तु तथा बजार विविधीकरण गर्नुपर्छ ।”
  ‘४ वर्षपछि निर्यातभन्दा आयात १५ गुणा पुग्ने’        