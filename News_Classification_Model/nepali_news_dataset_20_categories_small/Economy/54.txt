
﻿
हदीश खुद्दार/नयाँ पत्रिकाजनकपुर, २१ असार 
लामो मधेश आन्दोलनका कारण ठप्प रहेको जनकपुरको व्यपारमा मुस्लिम समुदायको एक महिने रमजान पर्वले रौनकता प्रदान गरेको छ । प्रत्येक वर्षजस्तै इस्लामिक महिना रमजानमा मुस्लिम समुदाय रोजा गर्छन् ।
समान्य दिनको तुलनामा रमजानमा मुस्लिम समुदायले बढी किनमेल गर्छन् । रमजान महिनाको अन्तिममा मनाइने इदुल फितरका लागि धनी–गरिब सबैले अनिवार्य रूपमा नयाँ लुगा लगाउने चलन छ । यस पर्वमा कपडा, खाद्यान्न सामग्री, फलफूल, खसी तथा कुखराको मासुलगायतको व्यापारमा व्यापक वृद्धि भएको व्यापारी बताउँछन् ।
शिव चोकका कपडा पसले मो. हैदर खानले भने, ‘ठप्प रहेको व्यापारमा रमजानले राहत प्रदान गरेको छ ।’ इदका लागि दैनिक रूपमा कम्तीमा ५० हजारभन्दा बढीको व्यापार हुने गरेको उनले बताए । ‘अन्य दिन ५/७ हजारसम्म पुग्न पनि अप्ठ्यारो हुन्थ्यो,’ उनले भने, ‘मधेस आन्दोलनका कारण कति महिनादेखि बैंकको ब्याज बुझाउन सकेको थिइनँ, तर रमजानसँगै बढेको व्यापारले मजस्तै अन्य व्यापारीलाई राहत प्रदान गरेको छ ।’
कारागारका कैदीबन्दी पनि रोजा गर्दै
महोत्तरीको जलेश्वरस्थित कारागारमा रहेका ५० भन्दा बढी मुस्लिम समुदाय दैनिक रूपमा रोजा बस्ने गरेका छन् ।
कारागारमा खासै सुविधा नभए पनि धार्मिक अस्थाका कारण उनीहरू नबिराई दैनिक रूपमा रोजा बस्ने गरेका हुन् । जेलका ३ सय ७३ कैदीबन्दीमध्ये करिब ५० जना मुस्लिम समुदायका रहेको जेलर सोभेन्द्र ठाकुरले जनाए ।