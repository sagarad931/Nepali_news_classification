
﻿कारोबार संवाददाता
काठमाडौं, २३ साउन । नवनियुक्त कृषि विकासमन्त्री गौरीशंकर चौधरीले टुक्रे–खुद्रे योजनाले नेपालमा कृषि विकासको लक्ष्य हासिल गर्न नसकिने बताएका छन् । उनले राष्ट्रिय कुल गार्हस्थ्य उत्पादनमा ३१ प्रतिशत हिस्सा रहेको कृषि क्षेत्रको भूमिकाको चर्चा गर्दै विकासका लागि प्रतिबद्ध भएर काम गर्ने बताए ।
राष्ट्रिय चिया तथा कफी विकास बोर्डको समीक्षा बैठकमा शनिबार बोल्दै मन्त्री चौधरीले सरकार कतिञ्जेल चल्छ भन्ने टुंगो नभए पनि छोटो समयमै आफूले कृषि उत्पादन वृद्धिका लागि प्राथमिकताका साथ काम गर्ने बताएका हुन् । “पैसा सक्ने तर प्रभावकारिता नहुने खुद्रे–टुक्रे योजनाले कृषि विकासमा समस्या पारेका छन्,” उनले भने, “ठूला योजनामा पैसा लगाउनुपर्छ, सिँचाइको विकास मात्र गर्न सके पनि कृषि उत्पादनमा आफैं वृद्धि हुन्छ ।”
मन्त्री बनेपछि पहिलो पटक सार्वजनिक कार्यक्रममा सहभागी भएका उनले कृषिमा उत्पादन वृद्धिका लागि सिँचाइ, मल, बीउ, प्रविधि विस्तार गर्दै कृषिलाई यान्त्रीकरण र आधुनिकीकरण गर्नमा केन्द्रित भएर काम गर्ने बताए ।
नेपालको कृषि विकासको प्रमुख बाधक सिँचाइको विस्तार नहुनु नै प्रमुख कारण रहेको चर्चा गर्दै उनले परम्परागत खेती प्रणालीमा सुधार गर्न आवश्यक रहेको बताए । उनले निर्यातको सम्भावना रहेको चिया तथा कफी विकासका लागि योजना र लगानी थप्ने प्रतिबद्धता जनाएका छन् ।
यथासक्य कृषि क्षेत्रका नीतिगत तथा व्यवहारिक समस्या पहिचान गरेर समाधान गर्दै मन्त्रालयका योजना कार्यान्वयनमा केन्द्रित हुने उनको भनाइ छ ।
नेपालमा चिया आत्मनिर्भर कृषिउपजमा पर्छ । मुलुकभर करिब २० हजार हेक्टरमा चिया खेती हुन्छ भने बर्सेनि करिब २१ हजार टन चिया उत्पादन हुँदै आएको छ । बर्सेनि सवा एक अर्बदेखि २ अर्ब रुपैयाँबराबरको चिया निर्यात हुँदै आएको छ । विदेशमा उच्च माग रहेको कफीको वार्षिक उत्पादन साढे ४ सय टन छ भने गत वर्ष मात्र ११ करोडबराबरको कफी तेस्रो मुलुक निर्यात भएको थियो ।
अर्थतन्त्रको वृद्धिका लागि चिया तथा कफी उत्पादन वृद्धि प्रमुख विकल्प रहेको बताउँदै राष्ट्रिय चिया तथा कफी विकास बोर्डका कार्यकारी निर्देशक शेषकान्त गौतमले बोर्डको क्षमता अभिवृद्धि गर्नुपर्नेमा जोड दिए ।
चालू आर्थिक वर्षमा १० लाख कफीको बिरुवा उत्पादन गर्नका लागि तयारी भइरहेको, अक्सन सेन्टर सञ्चालन, इलाममा चिया किसानलाई निःशुल्क माटो परीक्षणको व्यवस्था जस्ता काम प्राथमिकताका साथ बोर्डले गरिरहेको उनले बताए ।
“चियाको उत्पादन बर्सेनि बढ्दो छ, साना कारखाना स्थापनाका लागि किसानलाई सहयोग गर्नुपर्ने देखिन्छ,” उनले भने, “माग सयौंको संख्यामा छ, गत वर्ष हामीले बजेट कम भएकाले ६ वटा कारखानालाई मात्र सहयोग गर्न सक्यौं ।” उनले हाल बोर्डमा ३४ जना जनशक्ति थपिएकाले चालू वर्षदेखि प्रभावकारी काम गर्ने प्रतिबद्धता जनाए ।
  टुक्रे–खुद्रे योजनाले कृषि विकास हुँदैन : कृषिमन्त्री चौधरी        