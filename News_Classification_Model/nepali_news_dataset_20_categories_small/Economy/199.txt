
﻿कारोबार संवाददाता
नेपालगन्ज, २० साउन । नेपालगन्जका व्यापारीले दैनिक उपभोग्य सामानको मनपरी मूल्य असुल गर्न थालेका छन् । केही समय अघिसम्म सामान अभावको बहाना गर्दै व्यवसायीले दैनिक उपभोग्य सामानमा बढी मूल्य असुल गर्दै आएका थिए भने अहिले पनि त्यो क्रम रोकिएको छैन ।
नगरका कतिपय किराना पसलेले मनपरी मूल्य लिनुका साथै उपभोक्तासँग अभद्र व्यवहारसमेत गर्ने गरिएको उपभोक्ताको गुनासो छ । अत्यावश्यक वस्तुको अभाव देखाएर सुरु गरिएको मूल्यवृद्धि नाकाबन्दी फिर्ता भएको लामो समयसम्म पनि कम भएको छैन ।
चामल, दाल, पिठो र खाने तेलमा गरिएको मूल्यवृद्धि अझै कम नभको उपभोक्ता मञ्चले जनाएको छ । मूल्यबारे बहस गर्ने उपभोक्तालई अझै पनि सामान नै छैन भनेर व्यवसायीले फर्काउने गरेको मञ्चले जनाएको छ ।  सुर्खेत रोडका उपभोक्ता दीपक श्रेष्ठले नाकाबन्दीकै बेलाको मूल्य व्यवसायीले कायमै गरेको गुनासो गरे । उनले प्रशासन र अन्य सम्बन्धित निकायले अनुगमन नगर्दा उपभोक्ताले बढी मूल्य तिर्नुपरेको बताए ।
पुष्पलाल चोकस्थित भण्डारी किराना पसलका सञ्चालक लालमणि भण्डारीले एक पटक बढाइएको मूल्य घटाउन नसकिने भन्दै सामान बिक्री गरिरहेको अर्का उपभोक्ता जीवन परियारले बताए ।
उता, किराना तथा खाद्य व्यवसायी संघले भने नाकाबन्दी भएका बेलाको मूल्यमा सामान बिक्री नगर्न आफ्ना सदस्यहरूलाई निर्देशन दिएको जनाएको छ । नेपालगन्ज किराना तथा खाद्य व्यवसायी संघका अध्यक्ष अब्दुल बाहिद मन्सुरले नाकाबन्दीका बेला बिक्री गरिएको मूल्यमा अहिले सामान बिक्री नगर्न कडा निर्देशन दिएको जनाए । तर, अनुगमन गर्न भने नसकेको उनले स्वीकार गरे ।
नेपालगन्ज उद्योग वाणिज्य संघले पनि नाकाबन्दीका बेला तोकिएको मूल्यमा सामान बिक्री नगर्न आफ्ना सदस्य सदस्यहरूलाई आग्रह गरेको जनाएको छ ।
  उपभोग्य वस्तुमा मनपरी मूल्य असुली, निर्देशन अवज्ञा        