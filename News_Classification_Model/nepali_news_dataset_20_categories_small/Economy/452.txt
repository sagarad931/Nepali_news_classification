
﻿
३० मंसिर, काठमाडौं । उद्योग मन्त्रालयले ३० घण्टा भित्र उद्योग दर्ता गरिसक्ने व्यवस्था गरेको छ ।मन्त्री नविन्द्रराज जोशीले ३० घण्टा भित्र उद्योग दर्ता गरिसक्ने व्यवस्था गरिएको बताएका हुन् ।
उद्योग दर्ताका लागि महिनौ कुुनुपर्ने भन्दै सरकारको व्यापक आलोचना भइरहेका बेला उनले अव दर्ता प्रक्रिया चुस्त हुने दावी पनि गरे ।
उद्योग विभागले विहिबार आयोजना गरेको कार्यक्रमलाई सम्बोधन गर्दै मन्त्री जोशीले अब सेवाग्राहीलाई छिटो सेवा दिन सरकार लागि परेको बताए । उनले केही सुधार गर्नुपर्ने भन्दै त्यसमा कर्मचारीहरुलाई प्रतिवद्ध भएर लाग्न पनि निर्देशन दिए ।
मन्त्रालयले ३० घण्टा भित्र उद्योग दर्ता गरिसक्ने गरी नागरिक बडापत्रमार्फत जानकारी गराउने तयारी पनि गरेको छ । मन्त्री जोशीले कुनै विदेशी लगानीकर्ताले नेपालमा उद्योग दर्ता गराउन चाहे पनि सरकारले एक हप्ताभित्रै सबै प्रक्रिया पुरा गरिसक्ने पनि उल्लेख गरे ।
मन्त्री जोशीले मुलुकमा सुशासन कायम गर्न र भ्रष्टाचारमुक्त बनाउन आफू प्रतिवद्ध रहेको पनि दोहोर्‍याए । उनले केही दिन अघि सरकारले सहजकर्ताको भूमिका निर्वाह गर्ने भन्दै बन्द उद्योग खुलाउन निजी क्षेत्रका उद्योगीहरुलाई आग्रह पनि गरे ।