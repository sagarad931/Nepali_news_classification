
﻿किरण आचार्य
काठमाडौं, ११ साउन
सरकारले वर्षेनि आत्मनिर्भरताको नारा अघि सारे पनि कृषि उपजको आयात भने निरन्तर बढ्दो क्रममा छ । गत आर्थिक वर्षमा कृषिजन्य उत्पादनको आयात अघिल्लो वर्षभन्दा १७ अर्ब बढेर १ खर्ब ५० अर्ब रुपैयाँ पुगेको छ । अघिल्लो वर्ष एक खर्ब ३३ अर्बको वस्तु आयात भएको थियो ।
भन्सार विभागको तथ्यांकअनुसार आयातीत कृषिजन्य वस्तुमा दैनिक उपभोग्य वस्तुकै हिस्सा बढी छ । खाद्यान्न, तेल, मासु, दूध, तरकारी, फलफूल, माछालगायत दैनिक उपभोग्य वस्तुको आयातका लागिमात्र करिब एक खर्ब रकम बाहिरिएको छ भने बाँकी जुस तथा प्रशोधित खाद्यान्न खरिदमा बाहिरिएको छ ।
गत वर्ष २२ अर्ब ५३ करोडको चामल भित्रिएको छ । विभिन्न जात, ब्रान्ड र गुणस्तरका तेलको खरिदमा मात्र १८ अर्ब ९६ करोड रकम बाहिरिएको छ । दाना र बीउको लागि मकैमात्र करिब १० अर्बको भित्रिएको छ । तरकारी खरिदका लागिमात्र गत वर्ष १६ अर्ब ८४ करोड बाहिरिएको छ भने फलफूल तथा सुपारीमात्र १२ अर्ब ३४ करोडबराबरको भित्रिएको छ । त्यस्तै, खसीबोका आयातमा २ अर्ब ५१ करोड, दुग्धजन्य उत्पादनमा १ अर्ब १६ करोड र ४७ करोडका माछा तथा माछाजन्य उत्पादन आयात भएको छ ।
वर्षेनि बजेट वृद्धि भए पनि कृषि उत्पादन तथा उत्पादकत्व भने अपेक्षित रूपमा वृद्धि हुन सकेको छैन । कृषि उत्पादन वृद्धि गर्न भन्दै सरकारले आर्थिक वर्ष ०७०÷७१ मा अघिल्लो वर्षको तुलनामा कृषि विकास मन्त्रालयको बजेट दोब्बर गर्दै २१ अर्ब ४० करोड पु¥याएको थियो । त्यसयता पनि बर्सेनि कृषि बजेट बढ्दो क्रममा छ । तर, कृषि उत्पादन तथा उत्पादकत्वमा लक्ष्यअनुसारको वृद्धि हुन नसक्दा दैनिक उपभोग्य वस्तुको आयात बर्सेनि बढ्दो क्रममा छ । कृषि तथा पशुपन्छी क्षेत्रको विकासका लागि सरकारले आव ०७१/७२ मा २३ अर्ब २८ करोड, ०७२/७३ मा २६ अर्ब ६८ करोड बजेट विनियोजन गरेको थियो भने चालू आवमा ३६ अर्ब रुपैयाँ यी दुई क्षेत्रको लागि छुट्याएको छ ।
कृषि विकास मन्त्रालयका सचिव उत्तमकुमार भट्टराईले उत्पादन वृद्धि नभएको आरोप अस्वीकार गर्दै खपत बढेकाले आयातको दर बढेको बताए । “वर्षभरि उत्पादन हुने अन्न बालीको तथ्यांक हेर्दा समग्रमा नेपालीलाई पुग्ने अन्न नेपालमै उत्पादन भएको छ,” उनले भने, “भात उपभोग गर्ने बानी बढेकाले मागअनुसार चामलमात्र नपुग हो । तर, चामल आयातको तथ्यांक पनि पुनर्विचार गर्नुपर्ने देखिन्छ ।” नेपालकै धान भारत पुगेर पिसानी भई भित्रिएको पनि आयातकै तथ्यांकमा उल्लेख भएको उनको भनाइ छ । उनले चामल, तेल, तरकारीलगायतका दैनिक उपभोग्य कृषि उपजको आत्मनिर्भरता केन्द्रित कार्यक्रम लागू गरिएको बताए ।
कृषि उपजमध्ये अधिकांश उत्पादन भारतबाट आयात भएको छ । तेलजन्य उत्पादनको हिस्सा भने तेस्रो मुलुकको बढी छ । विभागको तथ्यांकअनुसार गत वर्ष ब्राजिलबाट ३ अर्ब ३२ करोडको भटमासको तेल आयात भएको थियो । पाराग्वेबाट पनि १ अर्ब ९६ करोडको तेल आयात भएको थियो । मलेसिया, इन्डोनेसिया, इटली, अर्जेन्टिना, नेदरल्याण्डलगायत मुलुकबाट समेत खाने तेल आयात भएको छ । फलफूलमा भने चीनको हिस्सा बढी छ । त्यस्तै, तरकारी र अन्नमा भारतको हिस्सा बढी छ ।
विभागले सार्वजनिक गरेको पछिल्लो आयात–निर्यातको तथ्यांकअनुसार कृषि उपजको निर्यातको दर तीन वर्षदेखि निरन्तर घट्दो क्रममा छ । आव ०७०/७१ मा कृषि वस्तु निर्यात गरेर २५ अर्ब २६ करोड रुपैयाँ भित्रिएको थियो । आव ०७१/७२ मा घटेर २४ अर्ब ७९ रकममा झरेको निर्यात गत वर्ष थप गिरावट आएर १६ अर्ब ८६ करोडमा झरेको छ । चालू आवमा आयात प्रतिस्थापन गर्दै निर्यात प्रवद्र्धन सरकारको प्रमुख प्राथमिकता भएकाले आगामी तीन वर्षभित्र आधारभूत कृषि उपजमा मुलुक आत्मनिर्भर भइसक्ने कृषि सचिव भट्टराइको दाबी छ ।
  कृषिजन्य वस्तुको आयात वर्षेनि बढ्दै,  २२ अर्ब ५३ करोडको चामल आयात        