
﻿मनोरञ्जन शर्मा
भैरहवा, २३ असार
शिवशक्ति गल्लाभण्डार बेलवा–८ पर्साको दर्ता मनिफ राउत कुर्मीको नाममा छ । कुर्मीले जेठसम्म बेलहिया (भैरहवा) नाका हुँदै ५३ करोड ७५ लाख रुपैयाँबराबरको आलु, प्याज आयात गरे पनि उनको फर्मले अग्रिम आयकरको कुनै किस्ता बुझाएको छैन ।
पर्साकै रामप्रवेश महतोको नाममा दर्ता रहेको राधिका सब्जी स्टोर्स जगननाथपुरको कारोबार आन्तरिक राजस्व कार्यालयले रोक्का गरेको छ । भन्सार कार्यालयको तथ्यांकमा यस फर्मले १६ करोड ३७ लाखको कारोबार गरे पनि आयकर विवरण पेस गरेको छैन ।
लुम्बिनी सांस्कृतिक नगरपालिका–३ का योगेन्द्रप्रसाद तेलीको नाममा दर्ता रहेको शाही खाद्यान्न सप्लायर्सले १० करोड ७३ लाख मूल्यबराबरको खाद्यान्न आयात गरे पनि आयकर नतिरेपछि कारोबार रोक्का गरिएको छ ।
भैरहवा गल्लामण्डीका मोहम्मद अफजलका नाममा रहेको तारिफ ट्रेडर्सले ७ करोड ८५ लाख बराबरको आयात गरेको छ । तर, यस फर्मले आयकर नतिरेपछि राजस्व कार्यालयले कारोबार रोक्का गरेको छ ।
बेलवा ४ पर्साका रामरतन रावतको नाममा दर्ता रहेको न्यू–लक्की खाद्यान्न भण्डार र बिरुवागढी ६ का चन्द्रकिशोरको नाममा रहेको अनमोल खाद्यान्न स्टोर्सले पनि अहिलेसम्म अग्रिम आयकरको किस्ता नतिरी बेपत्ता रहेको पाईएको छ ।
खाद्यवस्तु आयातमा मूल्य अभिवृद्धि कर छुटको फाइदा उठाउँदै ठूलो परिमाणमा कारोबार गर्ने फर्महरू आयकर विवरणसमेत नबुझाइ फरार हुने क्रम बढेको छ । मूलतः आलु, प्याज, फलफूललगायतका सामानहरू भित्र्याउने यी व्यवासायीहरूले नक्कली फर्म खडा गर्दै कारोबार गर्ने गरेका कारण कर कार्यालयले समेत कारबाही गर्न सकेको छैन । ठूलो परिमाणमा आयात गर्ने दर्जनौं फर्महरूले अग्रिम आयकरको पहिलो र दोस्रो किस्ता तथा आयव्यय विवरण नबुझाएकाले उनीहरूको कारोबार रोक्का गरिए पनि थप कारबाहीमा भने समस्या देखिएको छ ।
भ्याट छुट रहेका खाद्य तथा दैनिक उपभोग्य वस्तुको भारतबाट आयात अत्यधिक बढे पनि कर नतिर्ने क्रम बढेपछि आन्तरिक राजस्व कार्यालयले भन्सारबाट तथ्यांक लिने काम सुरु गरेको हो । अहिलेसम्म प्राप्त तथ्यांक र कर विवरण हेर्दा ठूलो परिमाणमा चुहावट भएको फेला परेको छ । “एकै फर्मबाट ५४ करोडसम्मको आलु, प्याज आयात भएको देखिए पनि त्यो फर्मले जेठसम्म अनुमानित आय विवरण र एक पैसा पनि कर दाखिला नगरेको फेला परेको छ,” प्रमुख कर अधिकृत महाराज कोइराला भन्छन् ।
आयातकर्ताले सोझासाझा नागरिकका नाममा नक्कली फर्म खडा गरेर भारतबाट वस्तु आयात गर्ने तर कर कार्यालयको सम्पर्कमै नरही एकै वर्षमा बेपत्ता हुने गरेको पाइएको छ । “कार्यालयले गरेको सूक्ष्म अनुसन्धानपछि यो तथ्य फेला परेको हो, अब थप अनुसन्धान गरी कारबाहीको दायरामा ल्याउँछौं,” प्रमुख कर अधिकृत कोइरालाले भने । कार्यालयका अनुसार यस्ता फर्महरूले अग्रिम आयकरबापत पहिलो किस्ता पुसमा जम्मा गर्नुपर्छ भने चैतमा दोस्रो र असारमा तेस्रो किस्ता जम्मा गर्नुपर्छ । तर, कार्यालयले सूक्ष्म अनुसन्धान गरेका ८ फर्ममध्ये कुनैले पनि अनुमानित आय बिबरण जम्मा नगरेको प्रमुख कर अधिकृत कोइरालाले बताए । कार्यालयका अनुसार साउनदेखि जेठ मसान्तसम्म एउटै फर्मले १ करोडदेखि ५४ करोडसम्मको कारोबार गरेका छन् ।
कानुनी प्रक्रिया पूरा गर्दै नक्कली फर्म खडा गरी पूर्वका मानिस पश्चिमी क्षेत्रमा र पश्चिमका पूर्वमा गएर कारोबार गर्ने क्रम बढेको छ । “त्यस्ता कारोबारीले प्रत्येक वर्ष नयाँ–नयाँ व्यक्तिका नाममा फर्म खडा गर्छन्, कार्यालयले फर्मवाला व्यक्तिलाई पत्राचार गर्दा, प्रतिनिधि पठाउँदा कहिले भेट हुँदैन,” प्रमुख कर अधिकृत कोइरालाले भने । नक्कली फर्म खडा गर्दै आयात गर्ने, वारीसनामा लिएर बैंकिङ कारोबार गर्ने र कर तिर्ने बेलामा बेपत्ता हुने क्रम बढ्दै जाँदा राज्यले करोडौं राजस्व गुमाइरहेको छ । भैरहवा नाकामा पहिचान गरिएको यो समस्या अन्य प्रमुख नाकाहरू वीरगन्ज, विराटनगर, नेपालगन्ज लगायतमा समेत रहेको बताइएको छ ।
  अर्बौंका कारोबारी आयकर नतिरी फरार        