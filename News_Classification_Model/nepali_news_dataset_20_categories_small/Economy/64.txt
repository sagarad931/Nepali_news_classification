
﻿कारोबार संवाददाता
काठमाडौं, २२ असार
व्यवस्थापिका संसद्को उद्योग वाणिज्य तथा उपभोक्ता हित समितिका सांसदहरूले समितिको निर्देशन सरकारले कार्यान्वयन नगरेको भन्दै आपत्ति जनाएका छन् । सांसदहरूले समितिबाट पटक–पटक निर्देशन दिँदा पनि आपूर्तिमन्त्री तथा मन्त्रालयका कर्मचारीले सुन्ने मात्र काम गरेको भन्दै आपत्ति जनाएका हुन् । आपूर्ति व्यवस्थापन सहज बनाउन सरकारलाई जतिसुकै निर्देशन दिए पनि कुनै प्रगति नभएको उनीहरूको निष्कर्ष छ ।
मंगलबार बसेको समितिको बैठकमा सांसद सुवासचन्द्र ठकुरीले आपूर्ति व्यवस्थापन सहज बनाउनका दिएका कुनै पनि निर्देशन सरकारले कार्यान्वयन नगरेको बताए । “उपभोक्ता कार्ड लागू गर्ने, आपूर्ति भण्डारण र आवश्यक कानुन निर्माणका लागि निर्देशन दिएका थियौ,” उनले भने, “अहिलेसम्म कुन–कुन निर्देशन पालना भए, कुन भएन र के कारणले हुन सकेन भन्ने विवरण नै प्राप्त भएको छैन ।”
सरकारी निकायबीच समन्वय नहुँदा आपूर्ति व्यवस्थापन सहज नभएको सांसद डा. नारायण खड्काको भनाइ छ । “नेपाल आयल निगम कर्पाेरेट रूपमा चल्नुपर्छ,” उनले भने, “सेवाग्राहीलाई छिटो सेवा दिनुपर्छ ।”  सांसद कृष्ण पौडेल र सानुकुमार श्रेष्ठले पनि समितिले दिएको निर्देशन आपूर्तिमन्त्री र कर्मचारीले सुन्ने मात्र काम गरेको आरोप लगाए ।
मूल्य स्थितिकरण कोषमा रकम बढाउन निर्देशन
समितिले पेट्रोलियम पदार्थको मूल्य स्थितिकरण कार्यविधि संशोधन गरेर भए पनि कोषमा रकम बढाउन निर्देशन दिएको छ । कार्यविधिमा पेट्रोलियम पदार्थको खुद्रा मूल्यको ०.५ प्रतिशत रकम कोषमा जम्मा गर्नुपर्ने उल्लेख छ । कोषमा ३ अर्ब २० करोड रुपैयाँ जम्मा भइसकेको छ ।  समिति सभापति भीष्मराज आङदाम्बेले मूल्य स्थितिकरण कार्यविधि संशोधन गरेर कोषमा जम्मा गर्नुपर्ने रकम बढाउनुपर्ने बताए । एलपी ग्यासलगायत पेट्रोलियम पदार्थ कम्तीमा ३ महिना पुग्ने भण्डारण क्षमता विस्तार गर्न, सिलिन्डरको मापदण्ड परिमार्जन गर्न र अन्तरराष्ट्रिय बजारबमोजिम मूल्य समायोजन गर्न निर्देशन दिइएको उनले बताए ।
सरकारी संस्थानले २० हजार टन ग्यास भण्डार बनाउने
सरकारी संस्थानले २० हजार टन ग्यास भण्डार बोटलिङ प्लान्ट बनाउने तयारी गरेका छन् । नेपाल आयल निगम र साल्ट ट्रेडिङले २० हजार टन ग्यास भण्डार क्षमताको बोटलिङ प्लान्ट बनाउन लागेका हुन् ।
आयल निगमका प्रबन्ध निर्देशक गोपालबहादुर खड्काले निगम आफैंले धादिङमा १० हजार टन र साल्ट ट्रेडिङसँग मिलेर हेटौंडामा १० हजार टन भण्डार क्षमताको बोटलिङ प्लान्ट बनाउने तयारी भइरहेको बताए । “हेटौंडाका लागि साल्ट ट्रेडिङसँग छलफल सुरु भइसकेको छ” उनले भने, “धादिङमा अध्ययन गर्न सुरु भएको छ ।”
पारद्वीपबाट ग्यास आउने
निगमका प्रबन्ध निर्देशक खड्काले यसै महिना (असार)भित्रै भारतको पारद्वीप रिफाइनरीबाट ग्यास आयात हुने बताए । “पारद्वीपबाट ग्यास आयात गर्न ग्यास उद्योगीलाई खरिद ढुवानी आदेश (पीडीओ) बाँडफाँड गरिसकेका छौं,” उनले भने, “यो महिनाभित्रै पारद्वीपबाट ग्यास आयात हुन्छ र आपूर्ति बढ्छ ।” पारद्वीपबाट मासिक १० हजार टन आयात गर्ने विषयमा भारतीय आयल कर्पाेरेसन आइओसीसँग सम्झौता भएको थियो । आईओसीले अहिलेसम्म मासिक ३० हजार टन ग्यास लोड गरिसकेको छ । अब १० हजार टन बढ्नेछ ।
  समितिका निर्देशन बेवास्ता गरिएकोमा सांसदहरूको आपत्ति        