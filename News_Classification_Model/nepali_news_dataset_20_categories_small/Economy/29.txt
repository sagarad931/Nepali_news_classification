
﻿बढ्दो बजारमा पोर्टफोलियो व्यवस्थापनमा कति ध्यान दिने ? अथवा, जुन नाफा हुन्छ त्यही सेयर किन्ने कि पोर्टफोलियो व्यवस्थापनमा लाग्ने ?
राम्रोसँग पोर्टफोलियो व्यवस्थापन गर्दा यसले सुख–दु:ख दुवै अवस्थामा सहयोग गर्छ । तर, अहिले बजारमा धेरै लगानीकर्ताले पोर्टफोलियो बनाउने होइन, बिगार्ने काम गरिरहेको देखिन्छ । एक वर्षदेखि नबढेको बैंकको सेयर बेचेर एक महिनामै ७० प्रतिशत महँगिएको बिमाको सेयरमा लगानी बढाइरहेको देखिन्छ । लगानीका हिसाबले यो राम्रो निर्णय होइन । लगानीकर्ताको यस्तो निर्णयले बैंकको सेयर बढ्दै नबढ्ने र बिमाको सेयर बढेको बढ्यै गर्ने गरेको छ । तर, सचेत लगानीकर्ताले पोर्टफोलियो व्यवस्थापनमा ध्यान दिनुपर्छ । त्यो जरुरी छ ।
नेपाली बजारमा पोर्टफोलियो व्यवस्थापन कसरी गर्न सकिन्छ ?
पोर्टफोलियो व्यवस्थापन गर्ने भनेको कुनै एउटै कम्पनी वा एउटै समूहभित्रका कम्पनी अथवा एउटै प्रकृतिका व्यवसाय गर्ने कम्पनीमा लगानी केन्द्रीकृत नगरी विभिन्न क्षेत्रमा लगानी विविधीकरण गर्ने काम हो । कम्पनीको विगतलाई हेरेर ५–१० वर्षदेखि लाभांश दिँदै आएका र सेयरधनीप्रति जिम्मेवार व्यवस्थापन भएका कम्पनीको सेयर किन्दा राम्रो हुन्छ । नाफाको सम्भावना हेरेर फरक–फरक किसिमका कम्पनीमा लगानी गर्नु उचित हुन्छ ।
बराबर प्रतिफल दिने कम्पनीमध्ये बैंकमा लगानी गर्नु ठीक कि बिमामा ?
प्रतिफल बराबर दिए पनि जोखिम वहन गर्ने क्षमता कति छ भन्नेमा भर पर्छ । लगानीकर्ताको अपेक्षा के हो भन्नेले पनि असर पार्छ । छोटो समयमा पुँजीगत लाभ खोजेको हो भने त्यसका लागि जोखिम वहन गर्ने क्षमता पनि बढाउनुपर्छ । त्यस्ता लगानीकर्ताले बिमाको सेयर किन्दा हुन्छ । बिमाका सेयरको आपूर्ति कम, आकर्षक नाफा र राम्रो भविष्य पनि छ । धेरै जोखिम वहन गर्न नचाहने र दीर्घकालीन रूपमा लगानी गर्ने लगानीकर्ताका लागि बैंकको सेयर उपयुक्त हुन सक्छ । अहिले पनि बैंकको सेयरमा प्रतिफल राम्रो छ । यसकारण तपाईं व्यापारी बन्ने कि लगानीकर्ता बन्ने भन्नेमा पहिले प्रस्ट हुनुपर्छ ।
अहिले कुनै सेयर किनेपछि कति प्रतिशतसम्म पुँजीगत लाभ (नाफा) को अपेक्षा गर्नु ठीक हुन्छ ?
सेयर मूल्य धेरै बढ्ने सम्भावना छ र जोखिम कम छ भने बढी प्रतिफल कुर्ने हो । जोखिम बढ्दै गयो र थप महँगिने सम्भावना घट्यो भने बेच्नुपर्छ । प्रतिफलको अपेक्षा जति धेरै बढाइन्छ, त्यसमा हुन सक्ने जोखिमको मात्रा पनि त्यति नै बढ्दै जान्छ । त्यसकारण आफ्नो जोखिम वहन गर्ने क्षमतालाई पनि आधार मान्नुपर्छ । सामान्यतया अहिलेको बजारमा मासिक १० देखि २० प्रतिशतसम्म पुँजीगत लाभ पाउने अवस्थामा सेयर बेचिदिँदा हुन्छ ।
अरूभन्दा बढी नाफा कमाउन अनुभवी लगानीकर्ताले कस्ता रणनीति अपनाउछन् ?
सेयर बजार भनेको पढेरभन्दा परेर जानिने ठाउँ हो । तर, सेयर बजारमा पनि हरेक चरणमा नयाँ प्रवृत्ति देखिन्छन् । त्यसले गर्दा कसैलाई पनि पूर्ण अनुभवी भन्न सकिन्न । सामान्यतया बढ्दो बजारमा अनुभवी लगानीकर्ताले सेयर किन्दैनन् । कि बेच्छन् कि होल्ड गर्छन् । किन्ने साना र नयाँ लगानीकर्ताले हो । त्यसकारण त्यस्ता नवप्रवेशीले नै बढ्दो बजारको सबैभन्दा बढी जोखिम बोकेका हुन्छन् । अनुभवी लगानीकर्ताले जस्तोसुकै बढ्दो बजारमा पनि आफ्नो नाफाको लक्ष्य निर्धारण गर्छन् । लक्ष्यअनुसार नाफा भएपछि सेयर बेच्छन् । त्योभन्दा बढीको लोभ गर्दैनन् । यसले उनीहरूलाई सुरक्षित बनाउँछ ।
आफूले किनेको सेयर धितो राखेर बैंकबाट ऋण पाउन के गर्नुपर्छ ?
बैंकले जुनसुकै कम्पनीको सेयर धितोमा राखेर ऋण दिँदैन । यसका लागि हरेक बैंकले कुन–कुन कम्पनीको सेयरलाई धितो स्वीकार गर्ने भन्ने सूची बनाएको हुन्छ । आफूसँग भएको सेयर त्यो सूचीमा परेको छ भने मात्रै ऋण पाइन्छ । ऋण लिनुभन्दा पहिले कुन बैंकले सबैभन्दा सस्तो ब्याजदरमा कर्जा दिन्छ भनेर सचेत हुनुपर्छ ।
आजको मूल्यका आधारमा हामीले ऋण पाउँदैनौँ । बैंकहरूले कुनै पनि सेयरको १ सय ८० दिनको औसत मूल्यलाई आधार मान्छन् । त्यस्तो औसत मूल्यको ५० देखि ७० प्रतिशतसम्म ऋण पाइन्छ । रकम आफ्नो खातामा आए पनि प्रयोग गरेको अवस्थामा मात्रै ब्याज तिर्नुपर्छ । ऋण लिएर प्रयोग गरिएन भने ब्याज तिर्नुपर्दैन । तर, यसको नराम्रो पक्ष भनेको केही कारणले सेयर मूल्य उच्च दरमा घट्यो वा कुनै प्राकृतिक प्रकोपजस्ता दुर्घटना भए भने बैंकले मार्जिन कल गर्छ । त्यस्तो अवस्थामा आफूले मार्जिन तिर्न सक्नुपर्छ । कम्तीमा ६ महिनालाई ब्याज तिर्न पुग्ने र मार्जिनका लागि अरू केही पैसा आफूसँग राखेर बाँकी पैसा लगानी गर्दा हुन्छ ।
अहिलेको बजारमा ऋण लिएर सेयर किन्नु कति उचित हुन्छ ?
अहिलेको मूल्यमा चिलिमेको सेयर किन्ने हो भने पनि त्यसले दिने लाभांशबाटै साढे ७ प्रतिशत प्रतिफल सुरक्षित छ । अहिले बैंकमा पैसा जम्मा गर्ने हो भने ३ प्रतिशतभन्दा कम ब्याज पाइन्छ । ७ प्रतिशतसम्म सेयर कर्जा नै पाइएको छ । ब्याजदर कम भएकाले अहिलेको अवस्थामा ऋण लिएर सेयर किन्नु नराम्रो होइन । धेरैले त्यसो गरिरहेका पनि छन् । तर, बजारबारे सचेत हुनुपर्छ ।
लगानी विविधीकरण गर्न सेयरबाहेकका विकल्प के–के छन् ?
सेयरमा लगानी गर्नेले व्यापार–व्यवसाय गर्न सक्दैनन् । तर, घरजग्गामा लगानी गर्ने क्रम बढेको छ । सेयरको पैसाले जग्गा किन्ने र त्यही जग्गा धितो राखेर लिएको ऋणले पुन: सेयर किन्ने क्रम बढेको छ । घर–जग्गामा लगानी गर्न धेरै पैसा चाहिन्छ । सेयरमा थोरै–थोरै पैसा पनि लगानी गर्न सकिन्छ । पैसा छ भने सरकारका ऋणपत्र, मुद्दति निक्षेप, जीवन बिमाका पोलिसीजस्ता अन्य उपकरणमा पनि लगानी गर्न सकिन्छ ।प्रस्तुति : विनय बञ्जारा