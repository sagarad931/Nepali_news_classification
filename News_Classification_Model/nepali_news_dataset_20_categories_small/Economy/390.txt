
﻿२७ कात्तिक, चितवन । चितवनमा दूध उत्पादनमा वृद्धि भएको छ । पशुपालनमा जिल्ला क्रमिक रुपमा पशुपालनमा आत्मनिर्भर भएसगैँ दूधको उत्पादन समेत बढेको जिल्ला पशु सेवा कार्यालय चितवनका प्रमुख एव बरिष्ठ पशु विकास अधिकृत डा.डिल्लीराम सेढाइले जानकारी दिए ।
उनका अनुसार आर्थिक वर्ष २०७२/७३ मा चितवन जिल्लामा ८७ हजार सात सय ९७ मेटि्रक टन दूध उत्पादन भएको छ । जिल्लामा आर्थिक वर्ष ०७१/७२ को भन्दा आर्थिक वर्ष २०७२/७३ मा सात सय २० मेटि्रक टन बढी दूध उत्पदान भएको आर्थिक वर्ष २०७०/७१ मा भने चितवनमा ८२ हजार ९ सय ३० मेटि्रक टन दूध उत्पादन भएको थियो ।
आर्थिक वर्ष ०६९/७० को भन्दा तीन हजार चार सय १५ मेटि्रक टनले बढी हो । आर्थिक वर्ष ०६९/७० मा चितवन जिल्लामा ७९ हजार पाँच सय १५ मेटि्रक टन दूध उत्पादन भएको थियो ।
त्यसैगरी, पशु सेवा कार्यालयले दिएको जानकारी अनुसार गत आर्थिक वर्ष २०७२/७३ मा चितवनमा २० हजार पाँच सय ६५ मेटि्रक टन उत्पादन मासु उत्पादन भएको छ । यो उत्पादन आर्थिक वर्ष ०७१/७२ को भन्दा एक सय ३६ मेटि्रक टनले धेरै हो । आर्थिक वर्ष ०७१/७२ मा भने चितवनमा २० हजार चार सय २९ मेटि्रक टन मासु उत्पादन भएको थियो ।
त्यस्तै आर्थिक वर्ष ०७०/७१ मा चितवनमा १९ हजार आठ सय १७ मेटि्रक तथा आर्थिक वर्ष ०६९/०७० मा १९ हजार तीन सय ३० मेटि्रक टन मासु उत्पादन भएको जिल्ला पशु सेवा कार्यालय चितवनको तथ्यांकमा उल्लेख गरिएको छ ।
कार्यालयले उपलब्ध गराएको तथ्यांकअनुसार चितवनमा आर्थिक वर्ष २०७१/७२ मा चार सय ३३ वटा गाई फार्म दर्ता भएका थिए भने आर्थिक वर्ष २०७२/७३ मा चार सय ५५ वटा गाई भैंसी फार्म दर्ता भएका छन् । गाई तथा भैँसी पालनबाट मुख्य रुपमा दूध उत्पादन हुँदै आएको छ ।
यसैगरी, आर्थिक वर्ष २०७१/७२ मा एक सय ९१ वटा कुखुरा फार्म दर्ता भएका छन् भने ७९ वटा कुखुरा फार्म आर्थिक वर्ष २०७२/७३ मा दर्ता भएका छन् । त्यस्तै आर्थिक वर्ष २०७१/७२ मा एक सय २७ वटा तथा आर्थिक वर्ष २०७२/७३ मा ६६ वटा बाख्रा फार्महरु दर्ता भएका छन् ।
बंगुर पालन अन्तर्गत भने आर्थिक वर्ष २०७१/७२ मा ८५ वटा फार्महरु दर्ता भएका थिए भने आर्थिक वर्ष २०७२/७३ मा ६० वटा फार्महरु दर्ता भएका छन् ।