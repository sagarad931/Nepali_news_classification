
﻿मोहन गुरुङ
काठमाडौं, २० साउन । वाणिज्य मन्त्रालयले पिरामिड शैलीको नेटवर्किङ व्यवसायमाथि पूर्ण प्रतिबन्ध लगाउनेसम्बन्धी ऐनको मस्यौदामा छलफल गरिरहेका बेला यस्तै प्रकृतिका व्यवसाय सञ्चालन भइरहेको खुलासा भएको छ । केही कम्पनीले नेटवर्किङ व्यवसाय सञ्चालन गरी उपभोक्तालाई ठगिरहेको उजुरी परेको छ ।
पिरामिड शैलीको नेटवर्किङ व्यवसाय सञ्चालन गरेका कम्पनीविरुद्ध उजुरी पर्ने क्रम बढ्दै गएको वाणिज्य विभागले जनाएको छ । विभागका निर्देशक हरिनारायण बेल्वासेले कानुनविपरीत पिरामिड आकारको नेटवर्किङ व्यवसाय सञ्चालन गर्दै सर्वसाधारणसँग मोटो रकम असुलिरहेको जानकारी प्राप्त भएको बताए ।
“नेपालीलाई प्रलोभनमा पारी केही व्यक्तिले रकम उठाउन सुरु गरेको उजुरीबाट देखिएको छ,” उनले कारोबारसँग भने, “ठाउँ–ठाउँमा सभा गर्दै पिरामिड आकारको नेटवर्किङ व्यवसायको प्रचारप्रसार गरिएको रहेछ ।”
नेटवर्किङ कम्पनीहरू विदेशमा दर्ता भई नेपालमा सञ्चालनमा रहेको विभागले जनाएको छ । उजुरी परेका कम्पनीमध्ये कुनै पनि नेपालमा दर्ता छैनन् । अमेरिकी कम्पनी कैयानीले आफ्नो १२ देखि १६ लाख रुपैयाँसम्मको सामान खरिद गरे जापान र अमेरिका घुमाइदिने प्रचार गर्दै आएको विभागमा परेको उजुरीमा उल्लेख छ ।
मलेसियाको फाई टु कम्पनीले पिरामिड आकारमा सदस्य बनाउँदै रकम असुल्ने गरेको छ । “सरकारले प्रत्यक्ष बिक्रीसम्बन्धी ऐन बनाउँदै गरेको बाहिर आएपछि सोझा मान्छेलाई प्रलोभन देखाएर ठग्न सुरु गरेको देखिन्छ, यस्तो उजुरी पछिल्लो समय धेरै बढ्न थालेको छ,” उनले भने, “उजुरीका आधारमा प्रहरीसँग सहकार्य गरी कारबाही अगाडि बढाउनेछौं ।”

मन्त्रालयले प्रत्यक्ष बिक्री गर्ने व्यवसायले सिन्डिकेट, कार्टेलिङ, अखाद्य वस्तु बिक्री र पिरामिड आकारको व्यवसाय गर्नेलाई १४ वर्ष जेल र २८ लाख जरिवानासम्म व्यवस्थासहित ‘वस्तु तथा सेवा प्रत्यक्ष बिक्री (व्यवस्थापन तथा नियमन) ऐनको मस्यौदा तयार गरेको छ ।
प्रस्तावित मस्यौदामा प्रत्यक्ष बिक्री गर्ने व्यवसायले गलत काम गरे एक वर्ष जेल तथा ३ लाख जरिवानादेखि १४ वर्ष जेल र २८ लाख जरिवानासम्मको कडा प्रावधान राखिएको छ । व्यवसायले अप्रमाणित विज्ञापन गर्न नपाइने, अधिकतम खुद्रा बिक्री मूल्य (एमआरपी) राख्नुपर्ने, बजारमा प्रतिस्पर्धा सीमित गर्ने र मनोमानी ढंगले वस्तुको मूल्य लिनेलाई निरुत्साहित गरी कारबाहीको व्यवस्था गरिएको छ । “कानुन नबनाई प्रत्यक्ष बिक्री तथा नेटवर्किङमा लाग्नु ठगी नै हो,” बेल्वासेले भने, “ठगको पछि नलाग्न सर्वसाधारणलाई आग्रह गरेका छौं ।”
युनिटी लाइभ इन्टरनेसनल, हर्बाे इन्टरनेसल, गोलक्वेस्ट र क्रिस्टललगायतले पिरामिड शैलीमा व्यवसाय सञ्चालन गरी नेपालीलाई ठगी गरेका थिए । जसमध्ये युनिटी लाइभ र हर्बाे इन्टरनेसनलका सञ्चालकलाई पक्राउ गरी कारबाही भइसकेको छ ।
वाणिज्य विभागमा नेटवर्किङसम्बन्धी परेका उजुरी
अमेरिकी कम्पनी कैयानीद्वारा १६ लाखका सामान खरिद गरे जापान र अमेरिका घुमाइदिन्छु भन्दै करोडौं रकम असुल
मलेसियाको फाई टु साइन्स पिरामिड शैलीमा स्टिम सेल सामान बिक्री गर्दै
भारतमा दर्ता रहेको भेस्टिज कम्पनीले बिल जारी नगरी सामान बिक्री गर्दै
आईबोस भन्ने कम्पनी मलेसिया र थाइल्यान्डको नाममा नेपालमा पिरामिड आकारमा व्यापार गर्दै
डब्लुबीआईजेड ग्लोबल सेयरको लगानी बहाना बनाएर हुन्डीमार्फत मलेसिया रकम पठाउँदै
  पिरामिड शैलीका नेटवर्किङ व्यवसायको बिगबिगी        