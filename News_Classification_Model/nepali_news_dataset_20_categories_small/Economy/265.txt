
﻿फाइल फोटो
३१ भदौ, काठमाडौं । प्रधानमन्त्री पुष्पकमल दाहाल ‘प्रचण्ड’को भारत भ्रमणको मुख्य एजेन्डा हो, दुई देशबीचको सम्बन्ध सुधार । त्यसपछि हुलाकी राजमार्ग र विद्युत व्यापार सम्बन्धमा ठोस सम्झौता हुने बताइएको छ ।
यो भ्रमण दुई देशबीचको सम्बन्ध सुमधुर बनाउनका लागि गरिने भएकाले प्रधानमन्त्रीको भ्रमणमा धेरै सम्झौताहरु नहुने उपप्रधान एवं अर्थमन्त्री कृष्णबहादुर महरा बताउँछन् ।
‘यो भ्रमणमा हुलाकी राजमार्ग र पावर ट्रेडिङ एग्रिमेन्ट (पीटीए) ठोस सम्झौता तथा प्रतिवद्धताहरु हुनेछन्,’ महरा भन्छन् ।
तराई-मधेसको सम्वृद्धिका लागि भन्दै भारत सरकारले २६ वर्षअघि नै हुलाकी राजमार्गको निर्माणमा सहयोग गर्ने घोषणा गरेको थियो ।
तत्कालीन भारतीय प्रधानमन्त्री चन्द्रशेखरले २०४७ सालमा नेपाल भ्रमणका क्रममा हुलाकी राजमार्ग निर्माणमा सहयोग गर्ने घोषणा गरेका थिए । तर, ०६१ सालमा मात्रै भारतीय सहयोगमा हुलाकी राजमार्ग निर्माण गर्ने सम्झौता भयो ।
दुई देशबीचको सम्झौताको जालोमा घेरिएको यो राजमार्ग निर्माण कार्यले हालसम्म पनि गति लिन सकेको छैन । राजमार्ग निर्माणको जिम्मा पाएको भारतीय ठेकेदारले धमाधम ठेक्का तोड्दै भागेपछि राजमार्ग निर्माण अवरुद्ध भएको हो ।
व्यवस्थापिका संसदको विकास समितिले गत बैशाखमा सरकारले आफ्नै स्रोत साधनबाट निर्माण नथालेर भारतलाई जिम्मा लगाएका कारण यो राजमार्ग बन्न नसकेको निष्कर्षसहितको प्रतिवेदन सरकारलाई बुझाएको थियो ।
हुलाकी राजमार्ग अन्तर्गत पर्ने पूर्वदेखि पश्चिमसम्मको सडक ९ सय ७५ किलोमिटर र राजमार्गबाट मधेसको सदरमुकामसम्म जोड्ने करिव ३२ वटा सडकहरु ८ सय १७ किलोमिटर गरी जम्मा १७९२ किलोमिटर रहेको छ ।
हुलाकी राजमार्गलाई ४ लेनको बनाउनेबारे ४ वर्षदेखि कुरा भइरहेको थियो । तर, दुई सरकारबीच ठोस सम्झौता हुन सकेको थिएन । अर्थमन्त्री महराका अनुसार प्रचण्डको भ्रमणका क्रममा हुलाकी राजमार्गलाई ४ लेनको बनाउने सम्झौता हुनेछ ।
पहिलो चरणको हुलाकी राजमार्ग निर्माणका लागि भारत सरकारले ८ अर्ब रुपैयाँ सहयोग गरेको र त्यसमा नेपाल सरकारले ५ अर्ब ६० करोड थप गरेकाले कूल बजेट साढे १३ अर्ब भएको महराले जानकारी दिए ।
८ अर्ब रुपैयाँले पहिलो चरणका १७ खण्डमध्ये ११ खण्डमात्रै बनाउन सकिन्थ्यो । तर नेपाल सरकारले साढे ५ अर्ब बजेट थप गरिसकेकाले कूल बजेट १३ अर्ब भएकाले पहिलो चरणको हुलाकी राजमार्ग निर्माणको कार्यले तीब्रता पाउनेमा अर्थमन्त्री महरा विश्वस्त छन् ।
‘प्रधानमन्त्रीको भारत भ्रमणपछि हुलाकी राजमार्गको निर्माण कार्यले तीब्रता पाउँछ,’ महरा भन्छन् ।
यस्तो छ, अहिलेको अवस्था
राणाकालीन समयदेखि नै चिठ्ठीपत्र आदान प्रदान गर्न मधेसको वस्ती हुँदै पूर्व मेचीदेखि पश्चिम महाकालीसम्म हुलाकी हिँड्ने गोरेटो बाटोलाई हुलाकी राजमार्गको नाममा व्यवस्थित र स्तरोन्नति गर्न खोजिएको हो ।
नेपाल सरकारको मन्त्रीस्तरको ०६९ जेठ २४ गतेको निर्णयले हुलाकी राजमार्गको कुल लम्बाई १७९२.४२ किलोमिटर रहेको छ । जसमध्ये हालसम्म हाल २ वटा सडकहरु (लम्की टिकापुर र धनगढी सती सडक) ७० किलोमिटर भन्दा बढी सडक कालोपत्रे भइसकेको छ । बाँकी सडक खण्ड ग्राभेल र माटे स्तरमा रहेको छ ।
पहिलो चरणका बाँकी अन्य सडकहरुको ठेक्का अन्त्य भइसकेकाले पुनः टेण्डर प्रक्रियामा रहेको विकास संसदको समितिको प्रतिवेदनमा उल्लेख छ ।
विकास समितिले हुलाकी राजमार्ग निर्माण हुन नसक्नुको सत्य तथ्य पत्ता लगाउनले उद्देश्यले ०७३ वैशाख ५ देखि ७ गतेसम्म झापादेखि जनकपुरसम्मको स्थलगत अवलोकन गरेको थियो ।
समितिका सभापति रविन्द्र अधिकारीको संयोकत्वमा रहेको टोलीमा रहेर सांसदहरु केशबकुमार बुढाथोकी, दिनेशप्रसाद शाह, महेन्द्र यादव, मोहमद जाकिर हुसैन, रामकुमार भट्टराई, राम अयोध्याप्रसाद यादवले स्थलगत अध्ययन गरेका थिए ।
भारतसँगको सहमतिमा के छ ?
हुलाकी राजमार्ग निर्माणका लागि २०६१ सालमा नेपाल र भारत सरकारबीच तराईको विभिन्न ‘लिंक रोड’ स्तरोन्नति गर्नका लागि प्रारम्भिक सर्वेक्षणको सम्झौता भएको थियो । त्यस्तै, ०६३ सालमा भारत सरकारले तराईमा सडक निर्माण गर्न डिटेल इन्जिनियरिङ सर्भेड डिजाइनका लागि सम्झौता भएको थियो ।
सो सम्झौताअनुसार नेपाल सरकारले छनोट गरेका १४ सय ४० किलोमिटर सडकहरुको डिजाइन, सुरपरिवेक्षण र निर्माण गरी तीन चरणमा काम सम्पन्न गर्ने र सोबापत लागेको खर्च भारत सरकारले र जग्गा अधिकरणलगायतका लागि लाग्ने खर्च भने नेपाल सरकारले व्यहोर्नपर्ने सम्झौता थियो ।
सन् २०१० मा पहिलो चरणमा २ वटा हुलाकी राजमार्ग र १७ वटा सहायक मार्गहरु गरी १९ वटा सडक ६०७ किलोमिटर सडकहरु निर्माण गर्न भारतसँग सम्झौता भएको थियो ।
सम्झौतामा निर्माण तथा सुपरिवेक्षण गर्न भारतीय कम्पनी राइट्स लिमिटेडलाई पठाउने उल्लेख थियो । सडक निर्माणमा लाग्ने निर्माण सामाग्र हायात तथा अन्य सबै किसिमका करणहरु सरकाले छुट गर्ने सम्झौतामा उल्लेख छ ।
हालसम्मको समग्र स्थिति
७ मे २००४ मा नेपाल र भारत सरकारबीच तराईको विभिन्न लिंक रोड स्तरोन्नती गर्नका लागि प्रारम्भिक सर्भे गर्ने समझदारी भएका थियो । २७ जुन २००६ मा भारत सरकारले तराईमा सडक निर्माण गर्न डिटेल इञ्जिनियरिङ सर्भे एण्ड डिजाइनका लागि नेपाल र भारत सरकारबीच समझदारीपत्रमा हस्ताक्षर भयो । उक्त समझदारी अनुसार भारत सरकारले नेपाल सरकारबाट छनोट भएका १ हजार ४४० किलोमिटर सडकहरुको डिजाइन, सुपरिवेक्षण र निर्माण तीन चरणमा गर्ने गरी सम्पन्न गर्ने र सो बापत लाग्ने सम्पूर्ण खर्च भारत सरकारले ब्यहोर्ने भन्ने सहमति भयो ।
तर जग्गा अधिग्रहण, युटीलिटी रिकोलेसन, रुखहरु हटाउने, सडकमा आवश्यक सम्पूर्ण पुलहरुको निर्माण नेपाल सरकारले आˆनो श्रोतबाट गर्नुपर्ने प्रावधान राखिएको थियो । १५ जनवरी २०१० मा पहिलो चरणमा २ वटा हुलाकी र १७ वटा सहायक मार्गहरु गरी १९ वटा ६०७ कि.मी. सडकहरु निर्माण गर्न नेपाल सरकार र भारत सरकारबीच बिस्तृत सम्झौता भयो । यस सम्झौताअनुसार भारत सरकारले आयोजनाका सडकहरुको बिस्तृत योजना प्रतिवेदन तयार गर्ने, निर्माण वा स्तरोन्नती गर्ने र निर्माण सुपरिवेक्षण गर्ने कार्यका लागि लाग्ने सम्पूर्ण खर्च भारत सरकारले ब्यहोर्ने उल्लेख थियो ।
आयोजना निर्माणका समस्याहरु
प्रथम चरणका सडकहरु अन्तर्गत प्याकेज १ बाहेकका ठेक्काहरु टर्मिनेट भइसकेकाले भारत सरकारबाट सोधभर्ना हुने गरी बाँकी सडकहरुको टेण्डर भई सम्झौता गर्ने चरणमा रहेका छ । प्रथम चरणको सडकको स्तरोन्नतीका लागि कुल १३ अर्ब ४४ करोड रुपैयाँ आवश्यक पर्छ । तर अहिलेसम्म भारतले ८ अर्बमात्र दिने समझदारी गरेको छ । लगानी गर्न आवश्यक बाँकी ५ अर्ब ४४ करोड कहाँबाट खर्च गर्ने भन्नेमा सरकार अन्यौलमा छ । यस्तै ठेक्का सम्झौता गर्ने चरणमा रहेका ९ वटा सडकहरुको सम्झौत्ाा गर्न भारत सरकारले सहमति दिएको छैन ।
सार्वजनिक खरिद ऐन २०६३ को प्रावधानअनुसार कम रेटदर राख्नेलाई ठेक्का दिनुपर्छ । तर त्यसरी कम रेटदर भएका निर्माण व्यावसायीले धेरै पुल तथा सडकहरुको ठेक्का प्राप्त गर्दा समयमा सडक तथा पुल निर्माण गर्ने काममा अप्ठेरो अवस्था आइरहेको छ । भारतसँग २०१६ मा भएको समझदारी अनुसार निर्माण व्यवसायीलाई टेण्डर गर्नु अघि सडकको दायाँबायाँ दुवैतर्फ १५ मिटर जग्गा अधिग्रहण गरिसकेको हुनुपर्ने भनी उल्लेख थियो । तर लगत कट्टा/लालपुर्जा प्राप्त गर्न नापी र मालपोत कार्यालयहरुबाट यथोचित सहयोग प्राप्त नभएको प्रधानमन्त्री कार्यालयले तयार गरेको रिपोर्टमा उल्लेख छ ।
वीरगञ्ज-ठोरी हुलाकी सडकको ३३ किलोमिटरदेखि ५२ किलोमिटरसम्म मध्यवर्ती क्षेत्रमा परेकाले सो क्षेत्रमा पर्ने सडक तथा पुल निर्माण कार्य रोकिएको छ ।
१५० वटा पुल नेपालको स्रोतबाट
भारत सरकारसँगको समझदारी अनुसार भारत सरकारले निर्माण गर्ने सबै सडकहरुमा पर्ने सबै पुलहरुको निर्माण नेपाल सरकारले आफ्नो स्रोतबाट गर्नुपर्ने छ । पहिलो चरणका सडकहरुमा आबश्यक पुलहरु र केही दोश्रो चरणमा परेका केही ठूला पुलहरुको निर्माण थालनी गरिसकिएको छ ।
यो आयोजना अन्तर्गतका सडकहरुमा साना ठूला गरी करीब १५० भन्दा बढी पुलहरुको आबश्यकता देखिएको छ । पहिलो चणमा ६५ र दोस्रो चरणमा ८४ गरी १४९ वटा पुलहरुको आवश्यकता रहेकोमा गत वर्षसम्ममा पहिलो चरणमा ३६ र दोस्रो चरणमा ९ गरी ४५ वटा पुलहरु निर्माण भइसकेका छन् ।
पहिलो चरणका २६ र दोस्रो चरणका ३२ गरी ५८ पुलहरु निर्माणाधिन अवस्थामा रहेका छन् । चालू आर्थिक वर्षमा १८ वटा पुलहरुको टेन्डर गरिने बताइएको छ ।
पहिलो चरणकै सडकहरु बनाउन बाँकी
विकास समितिले तयार पारेको प्रतिवेदनअनुसार पहिलो चरणका ५९ किलोमिटर लामो बीरगञ्ज-ठोरी, १६ किलोमिटर लामो सती भजनी धनगढी कैलाली सडकखण्ड, ३९.३१ किलोमिटर लामो बाराको तामागढी-मिम्रौनगढ २७.३७ किलोमिटर लामो मोरङको कानेपोखरी-रंगेली सडकहरु निर्माण गर्न बाँकी छन् ।
त्यसैगरी, सप्तरीको १७.२९ किलोमिटर लामो कल्याणपुर-सुवर्णपाटी सडकखण्ड, दाङको ३४ किलोमिटर लामो लमही-कोइलाबास सडक, महोत्तरीको २७.२० किलोमिटर लामो जलेश्वर-हर्दी सडक र महोत्तरीको २६.९० किलोमिटर लामो माइस्थान-गौशाला बजार सडक गरी कूल २०४५.७ किलोमिटर सडक निर्माण गर्न बाँकी रहेका छन् ।
दोस्रो चरणको डीपीआर कहिले ?
दोस्रो चरणका सडकहरु सम्बन्धमा सैद्धान्तिक सहमति नभएकाले उक्त सडकहरु स्तरोन्नतीका लागि बजेटको अन्यौलता कायमै रहेको छ । दोस्रो चरणमा ११५२ किलोमिटर सडकका लागि पनि आवश्यक बजेटको सुनिश्चितताका लागि विकास समितिले यसअघि नै निर्देशन दिइसकेको छ ।
स्थलगत अवलोकनपछि समितिले विकासको हुलाकी सडक अन्तरगत पर्ने बाँकी रहेका सडकहरुको डिटेल इन्जिनियरिङ डिजाइन र विस्तृत परियोजना प्रतिवेदन (डीपीआर) तयार गर्न प्रक्रिया अघि बढाउनुपर्ने सुझाव दिएको थियो । तर, अझैसम्म सरकारले प्रक्रिया अघि बढाएको छैन ।
अझै ठेक्का प्रक्रियामा १३ सडक
सदरमुकाम जोड्ने विभिन्न १३ वटा सडक गर्ी ३६०.२८ किलोमिटर सडकका ठेक्का प्रक्रियामा छन् । जसअनुसार १८.७५ किलोमिटर लामो जनकपुर भिट्टामोड, २६.५९ किलोमिटर लामो नवलपुर-मलंगवा, २०.८० किलोमिटर लामो जितपुर-तौलिहवा, ३६ किलोमिटर लामो भुरीगाउँ-गुलरिया-मुर्तिया सडक, ४४ किलोमिटर लामो नेपालगञ्ज- बघौडा सडक, ४० किलोमिटर लामो चारआली-केचना सडक, २१ किलोमिटर लामो जनकपुर-कपटौल चिनकौरिया सडक ठेक्का प्रक्रियामा रहेका छन् ।
त्यसैगरी, १७ किलोमिटर लामो जनकपुर-यदुकोहा, २७ किलोमिटर लामो मानमत-कलैया-मटिअर्वा, ३२.५ किलोमिटर लामो बीरेन्द्रनगर-यदुकोहा-महिनापुर, ४०.३१ किलोमिटर लामो नयाँ रोड-मधुवनी, १५.९८ कलिोमिटर लामो बरियापुर-पर्टेवा आरुवा, २० किलोमिटर लामो भद्रपुर-राजगढ सडक खण्ड ठेक्का प्रक्रियामा रहेका छन् ।
कन्काइको पुल बनाउने ठेकेदार फरार
हुलाकी राजमार्ग अन्तर्गत पर्ने कन्काई नदीमा निर्माणाधिन ७ सय २३ मिटर लामो पुल ठेकेदारले काम बीचैमा छाडेको हुनाले विगत डेढ १ वर्षदेखि निर्माणकार्य ठप्प रहेको छ । त्यहाँ कार्यरत चौकिदारले समेत केही समयदेखि पारिश्रमिक नपाएको तथा कतिपय सामाग्रीहरुको भुक्तानी समेत भुक्तानी भएको छैन । तर, त्यसको ठेकेदारलाई अहिलेसम्म कारवाही गरिएको छैन ।
जनकपुर खण्डको ठेकेदार भागेपछि फेरि सम्झौता
राजमार्गको धनुषा खण्ड (जनकपुर-भिट्टामोड) मा काम गर्ने ठेक्केदार कम्पनी २ प्रतिशत काम नगरी ०७१ सालमै भागेको थियो । भारतीय सहयोगमा सञ्चालित २०१.७ किलोमिटर लामो उक्त सडकखण्ड निर्माणको ठेक्का भारतको हैदरावादस्थित भिस्वा र बीभीएसआर कम्पनीले पाएका थिए । परामर्शतादा पनि भारतीय कम्पनीले नै पाएको थियो ।
टेन्टर हात पार्न वास्तविक लागतभन्दा धेरैमा बोलकबोल गरेका कारण हाल आएर निर्माण गर्न सक्ने अवस्था नदेखिएपछि भागेको ठेकेदार हो ।
उक्त ठेकेदार सम्पर्कमा नआएपछि केही समयअघि सरकारले बोकबोलमार्फत अर्को ठेकेदारलाई यो खण्ड बनाउने जिम्मा दिएको छ ।
राजनीतिको जालोमा फस्योः मधेसको ‘लाइफ लाइन’
देशकै पुरानो र मधेसको ‘लाइफ लाइन’ को रुपमा रहेको हुलाकी सडक निर्माणमा भएको ढिलाइबाट राज्यको विकासप्रतिको वेवास्ता प्रष्ट भएको समितिको निष्शर्क छ ।
विकास समितिले दोस्रो चरणमा बाँकी रहेको ११५२ किलोमिटर सडकहरुको निर्माणका लागि सरकारले नै डीपीआर गरी आˆनै स्रोतबाट तीन वर्षभित्र कार्य सम्पन्न गर्न सुझाएको छ ।
‘विकास पाउनु नागरिकको अधिकार हो,’ समितिका सभापति अधिकारीले भने-‘त्यसैले तराईका जिल्लाका अधिकांश सदरमुकाम जोडेर ग्रामीण भेग हुँदै जाने मधेसको लाइफलाइन हुलाकी राजमार्गलाई प्राथमिकताका साथ अघि बढाइनुपर्छ ।’
चालु आ.व. २०७३/७४ को अन्त्यसम्ममा हासिल गर्ने लक्ष्य
सरकारले चालु आर्थिक वर्षको अन्त्यसम्म २५ कि. मी. सडक ग्राभेल स्तरमा सव वेश कार्य सम्पन्न गर्ने लक्ष्य राखेको छ । सन् २०१६ मा भएको समझदारी अनुसार प्रथम चरणका सडकहरु (५१७ किलोमिटर) तराई सडकहरुको ठेक्का व्यवस्थापन भई स्तरोन्नती कार्य शुरु हुनेछ ।
दोश्रो चरणका सडकहरु ११५२.५ कि. मी. को डिपीआर तयार गरी ठेक्का व्यवस्थापन गरिने छ । ५८ वटा पुलहरुको निर्माण कार्य चालु रहने छ, त्यसमध्येेे करिब १५ वटा पुलहरु निर्माण सम्पन्न गरिसक्ने लक्ष्य राखेको छ ।