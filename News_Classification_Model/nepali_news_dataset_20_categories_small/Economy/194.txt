
﻿मीनकुमार नवोदित
विराटनगर, १९ साउन ।  अविरल वर्षापछि आएको बाढीका कारण मोरङमा सवा ३ करोड रुपैयाँबराबरको धानबालीमा क्षति पुगेको छ । बक्राहा र चिसाङखोलाको बाढी पस्दा मोरङमा करिब ७ सय बिघा खेत बगरमा परिणत भएको छ । अमरदह, हसन्दह, दर्वेशामा मात्रै खोलाको बाढी पस्दा ७ सय बिघा धान रोपेको खेत बगरमा परिणत भएको छ ।
रोपेको खेत बगरमा परिणत हुँदा १८ टन धान उत्पादन हुने अनुमान छ । “बगरमा परिणत भएको जग्गाको मात्रै हिसाब गर्ने हो भने सवा ३ करोड रुपैयाँभन्दा बढी नै नोक्सानी भएको छ,” जिल्ला कृषि विकास कार्यालय मोरङका वरिष्ठ कृषि अधिकृत राजेन्द्र उप्रेतीले भने, “डुबानको हिसाब गर्ने हो भने ५–६ करोड नै पुग्छ । यो क्षति धानबालीको मात्रै हो ।
तरकारी बाली र अन्य कृषिजन्य उत्पादनमा पनि ठूलो क्षति पुगेको उनको भनाइ छ । धान रोपेको खेतमा दुई फिटभन्दा बढी बालुवा थुप्रिएको छ । बगर भएको स्थानलाई पुनः खेतको स्वरूप दिन तत्काल सम्भव नरहेको वरिष्ठ कृषि अधिकृत उप्रेतीको भनाइ छ ।
बाढीले साढे ४ हजार बिघाभन्दा बढी धान खेत डुबाएको छ । डुबानमा परेको धानको पनि तथ्यांक संकलन भइरहेको उप्रेतीले जानकारी दिए । “डुबानमा परेर कति नष्ट भयो र पानी सुकेपछि कति काम लाग्छ भन्ने तथ्यांक संकलन भइरहेको छ,” उनले भने, “डुबानमा परेको ५० प्रतिशतमात्रै धान काम लाग्ने देखिन्छ ।” डुबानपछि रोपेको धान कुहेको छ । कुहेको ठाउँमा पुनः रोप्न सकिन्छ । दुई दिनयता वर्षा रोकिए पनि धानखेतको डुबान कम हुन सकेको छैन ।
मोरङमा साउन तेस्रो सातासम्म रोपाइँ गर्ने गरिन्छ । जिल्लामा ९० प्रतिशत रोपाइँ सकिएको छ । “जुटखेती लगाएको ठाउँबाहेक अन्य ठाउँमा रोपाइँ सकिन लागेको छ,” उप्रेतीको भनाइ छ, “अब छिटपुटमात्रै बाँकी छ ।”
मोरङमा ६ हजार हेक्टरमा जुट खेती गरिँदै आएको छ । गत वर्ष ७८ हजार हेक्टरमा धान रोपिएको थियो । जसबाट ३ लाख २० हजार टन धान उत्पादन भएको थियो । यो वर्ष ८४ हजार हेक्टरमा धान रोपाइँ हुने कार्यालयको अनुमान छ । यसबाट साढे ३ लाख टन उत्पादन हुनेछ ।
यस्तै १८ हेक्टरमा लगाइएको माछासमेत बाढीले बगाएको छ । रंगेली, दर्वेशा, सोराभाग, ववियाबिर्ता, गोविन्दपुरलगायत स्थानका ४४ वटा पोखरी बाढीले बगाउँदा ३७ लाख रुपैयाँभन्दा बढीको क्षति भएको उप्रेतीले जानकारी दिए ।
  बाढीले ७ सय बिघा खेत बगरमा परिणत, ३ करोडभन्दा बढीको धानबालीमा क्षति        