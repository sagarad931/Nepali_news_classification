
﻿कारोबार संवाददाता
काठमाडौं, २१ जेठ
सरकारले स्थानीय निकायको बजेट दोब्बर बनाएपछि कतिपय गाविसमा बजेट १ करोड रुपैयाँ तर कार्यालय चाँहि सचिवको झोलामा सीमित हुने अवस्था देखिएको छ । सरकारले बर्सेनि अर्बौं रुपैयाँ पुँजीगत अनुदान दिए पनि गाविस भवन बनाउन प्रोत्साहित नगर्दा यस्तो अवस्था आएको हो । यसै वर्ष पनि प्रतिगाविस न्यूनतम् १९ लाख ५० हजार रुपैयाँदेखि ५० लाख ५३ हजार रुपैयाँ विनियोजन गरिएको छ, तर गाविसको कार्यालय निर्माण गर्न कुनै निर्देशन दिइएको छैन ।
यही वर्षलाई आधार मान्ने हो भने पनि कतिपय गाविसको अनुदान १ करोड रुपैयाँ पुग्नेछ । स्थानीय निकायको तालुक निकाय संघीय मामिला तथा स्थानीय विकास मन्त्रालयसमेत यसबारे बेखबर छ । “कार्यालय खडा गरेर सेवा दिइरहेका ठूला र सक्षम गाविसहरू नगरपालिका बनिसके, अब कार्यालय सचिवको झोलामा भएका गाविसहरू मात्रै छन्,” मन्त्रालयका एक अधिकारीले भने, “बर्सेनि एउटै गाविसले ठूलो पुँजीगत बजेट पाइरहेका हुन्छन्, तर गाविस भवन बनाउन प्रोत्साहित गर्न सकिएको छैन ।”
कतिसम्म भने १० बर्षे सशस्त्र द्वन्द्वका क्रममा पूर्ण ध्वस्त भएका १ हजार १४९ गाविसको रेर्कडसमेत मन्त्रालयमा छैन । यो रेकर्ड शान्ति तथा पुनर्निर्माण मन्त्रालयको हो । यसैगरी गत वर्ष भूकम्पले कति गाविस कार्यालयमा क्षति पुग्यो भन्नेमा पनि मन्त्रालय अनभिज्ञ छ । केही दिनअघि एक कार्यक्रममा मन्त्रालयका सहसचिव रेश्मीराज पाण्डेले भूकम्प प्रभावित जिल्लाका १८९ गाविसलाई अस्थायी कार्यालय राख्न १८ करोड ९० लाख रुपैयाँ विनियोजन गरिएको बताएका थिए । फेब्रिकेटरबाट निर्माण गरिने कार्यालयका लागि भन्दै प्रतिगाविस १० लाख रुपैयाँ विनियोजन गरिएको उनले जानकारी दिए । उक्त बजेट मन्त्रालयको स्थानीय शासन तथा कार्यसम्पादन मापन (एलजीसीडीपी)बाट विनियोजन गरिएको हो ।
न्यूनतम अनुदान ५० लाख
यस वर्षको न्यूनतम गाविस अनुदान साढे १९ लाख रुपैयाँको दोब्बर पारिँदा ३९ लाख रुपैयाँ हुने देखिन्छ । तर, यसपालि सबैभन्दा कम पाउनेले पनि ५० लाख रुपैयाँ पाउने देखिन्छ । यस वर्ष मन्त्रालयले ३२७६ गाविसका लागी कुल ८ अर्ब ५ करोड रुपैयाँ विनियोजन गरेको थियो । तर, गएको असोजमा सरकारले २६ वटा नयाँ नगरपालिका घोषणा र केही नगरपालिकाको क्षेत्र विस्तार गर्दा गाविसको संख्या ३१५७ मा झरेको छ । आगामी वर्षका यस वर्षको भन्दा दोब्बर अर्थात् १५ अर्ब ५५ करोड रुपैयाँ विनियोजन गरिएको छ । यसले गाविसमा न्यूनतम् ५० लाख रुपैयाँदेखि अधिकतम् १ करोड रुपैयाँसम्म पुग्ने देखिन्छ ।
  बजेट करोड, कार्यालय झोलामा        