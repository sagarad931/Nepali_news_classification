
﻿सुदीप सिवाकोटी/नयाँ पत्रिकामकवानपुर, २१ जेठ
नेपाल विद्युत् प्राधिकरणलाई बिक्री गरिने ट्रिटमेन्ट गरिएका काठका विद्युत् पोल उत्पादनका लागि कच्चा पोल अभाव हुँदा हेटौँडास्थित टिम्बर कर्पोरेसन अफ नेपाल (टिसिएन)लाई समस्या परेको छ । पोल अभावका कारण ग्रामीण विद्युतीकरणमा समस्या पर्ने देखिएको छ ।
सागरनाथ वन र निजी क्षेत्रबाट कच्चा पोल खरिद टिसिएनले सर्लाहीको सागरनाथ वन परियोजना र निजी क्षेत्रबाट खरिद गरेको कच्चा पोल ट्रिटमेन्ट गरेपछि विद्युत् प्राधिकरणका वितरण केन्द्रमार्फत ग्रामीण क्षेत्रमा पठाउँदै आएको छ ।
टिसिएनको लक्ष्यभन्दा न्यून कच्चा पोल उपलब्ध हुँदा काठको पोल ट्रिटमेन्टका लागि समस्या परेको हो । सागरनाथ र निजी क्षेत्रबाट कच्चा काठ संकलन न्यून भएपछि समस्यामा परेको टिसिएन हेटौँडा कार्यालय प्रमुख लक्ष्मीप्रसाद रेग्मीले जानकारी दिए ।पूर्वदेखि पश्चिम धनगढीसम्म अभाव
पूर्वी जिल्ला इलाम र ताप्लेजुङदेखि पश्चिम धनगढी र कैलालीसम्मका विद्युत् प्राधिकरणको वितरण केन्द्रलाई बिक्री गरिने ट्रिटमेन्ट विद्युत् पोल अभाव हुने अवस्था देखिएको कार्यालय प्रमुख रेग्मीले बताए ।
‘हामीले संकलन गर्ने कच्चा पोल अभाव हुँदा ट्रिटमेन्टका लागि पठाउन सकेका छैनौँ,’ उनले भने, ‘यो वर्ष हाम्रो लक्ष्यभन्दा निकै कम कच्चा पोल उपलब्ध भएको छ ।लक्ष्य ११ हजार तर खरिद १६ सय मात्रै
कार्यालयको तथ्यांकअनुसार यो वर्ष १ हजार ६ सय मात्र कच्चा पोल उपलब्ध भएको छ । तर, कार्यालयले यो वर्ष ११ हजार पोल खरिद गर्ने लक्ष्य रहेको बताएको छ ।
टिसिएनले ६ हजार सागरनाथबाट र ५ हजार कच्चा पोल निजी क्षेत्रबाट खरिद गर्ने लक्ष्य लिएको रेग्मीले जानकारी दिए । कार्यालयले बर्सेनि ९० प्रतिशत कच्चा पोल सागरनाथबाट र १० प्रतिशत मात्र निजी क्षेत्रबाट खरिद गर्दै आएको छ ।माग बढेपछि अभाव
सागरनाथबाट टिसिएनले मसलाको रूख किन्ने गरे पनि त्यहाँको व्यवस्थापनले मागअनुसार रूख उपलब्ध नगराएको उनले बताए । टिसिएन उत्पादित पोल गुणस्तरीय भएकाले माग बढेको उनको भनाइ छ । उत्पादित पोल काठमाडौंलगायत मुलुकका यातायात सुविधा रहेका सबै स्थानमा प्राधिकरणले पठाउने गर्दछ ।
हेटौँडाको ट्रिटमेन्ट प्लान्ट क्षमता वार्षिक २५ हजारवटा पोल रहेको छ । प्लान्टमा रसायन र पानी मिसाएर मसलाको रूखलाई पकाइन्छ र हावामा सुकाएर किटाणुरहित बनाउने प्रविधि प्रयोग गरिन्छ । टिसिएनको कच्चा पोल प्रशोधन प्लान्टमा नौ कर्मचारी कार्यरत छन् । टिसिएनको धेरै कार्य घटे पनि पोल उत्पादन कायमै छ ।