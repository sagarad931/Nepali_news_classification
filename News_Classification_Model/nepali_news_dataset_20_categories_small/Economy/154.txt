
﻿पृथराज थेगिम
काठमाडौं, ९ साउन
नेपाल कृषि अनुुसन्धान परिषद् (नार्क) ले कफीमा लाग्ने सिन्दुरे रोगको अवरोधक ‘जर्मप्लाज्म’ सिफारिस गरेको छ । पछिल्लो समय कफीको पातमा लाग्ने सिन्दुरे रोग महामारीका रूपमा विभिन्न जिल्लामा देखिन थालेपछि एक वर्ष लगाएर अध्ययन गरी नार्कले रोगको अवरोधक ‘जर्मप्लाज्म’ पत्ता लगाएको हो ।
नार्कअन्तर्गतको बाली विज्ञान महाशाखाले सिन्दुरे रोगको महामारीबाट कफीलाई जोगाउन हालसम्म ३ रोग अवरोधक ‘जर्मप्लाज्म’ सिफारिस गरेको छ । जसमा ‘केटिसक’, ‘काटिमोर’, ‘सलेक्सन–१०’ छन् । करिब २७ जर्मप्लाज्ममाथि रोग परीक्षण गरेकोमा सिफारिस गरिएको जर्मप्लाज्मलाई भने रोगले असर नगरेको बाली विज्ञान महाशाखाका वरिष्ठ वैज्ञानिक सुरज वैद्यले बताए । “अहिले हामीले प्रारम्भिक चरणको नतिजा निकालेका छौं,” उनले भने, “३ महिनाअघि कास्कीको एक कफी बगैंचामा विभिन्न जर्मप्लाज्म परीक्षण गरेका थियौं ।” अझै पनि अध्ययन गर्न धेरै बाँकी रहेको उनले बताए ।
वैद्यका अनुसार कफीमा लाग्ने सिन्दुरे रोग पहिलो पटक ०७१ साल चैतमा पत्ता लागेको थियो । कफीको बोटमा यो रोग ‘हेमेलिया भास्टाट्रिक्स’ नामक ढुसीबाट लाग्छ । यो ढुसी कफीको बोट वा बोटको अवशेषमा मात्र जीवित हुने ‘अब्लिगेट प्यारासाइट’ जीवाणुमा पर्छ ।  प्रयोगशालामा परीक्षण गर्ने क्रममा कफीको रोग पत्ता लागेको वैज्ञानिक वैद्यको भनाइ छ । “ललितपुरको ठूलादुर्लुङ गाविसको कफी बगैंचाबाट ल्याइएको पातको नमुनामा पहिलो पटक रोग भेटिएको थियो,” उनले भने, “हाल कास्की, स्याङ्जा, सिन्धुपाल्चोक, काभ्रेपलाञ्चोक, मकवानपुरलगायत जिल्लामा फैलिसकेको छ ।” उनले अहिलेसम्म १० जिल्लामा लगाइएको कफीमा रोग परीक्षण गरेको जानकारी दिए ।
वैज्ञानिकहरूले नयाँ बिरुवा लगाउन तथा बगैंचा विस्तार गर्न परे सिफारिस गरिएको जर्मप्लाज्म लगाउन सुझाव दिएका छन् । त्यस्तै नार्कले हाल उपलब्ध गराइरहेको कफीको बिरुवासमेत सोही जर्मप्लाज्म भएको जनाएको छ ।
नेपालमा कफी खेतीको सुरुआत ४० वर्षअघिदेखि भएको हो । अहिले मध्यपहाडी ४२ वटा जिल्लामा २७ हजारभन्दा बढी कृषकले करिब १८ सय हेक्टर क्षेत्रफलमा कफी खेती गरिरहेका छन् ।
नार्कका वैज्ञानिकहरूले यसै आर्थिक वर्षदेखि कफीमा लाग्ने सिदुरे रोगको अध्ययन अनुसन्धान र व्यवस्थापनको सम्बन्धमा विस्तृत परियोजना सञ्चालन गर्ने बताएका छन् ।
  कफीको सिन्दुरे रोगको अवरोधक ‘जर्मप्लाज्म’ सिफारिस        