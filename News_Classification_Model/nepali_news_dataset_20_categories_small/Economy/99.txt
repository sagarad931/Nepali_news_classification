
﻿विजय देवकोटा
काठमाडौं, २९ असार
संसद्को तेस्रो पार्टी नेकपा (माओवादी केन्द्र) केपी ओली नेतृत्वको गठबन्धन सरकारमा ९ महिना बिताएर मंगलबार बाहिरिएको छ । सम्भावित सत्ता समीकरणमा कुनै ठूलो चलखेल नभए केही दिनभित्रै हालको प्रमुख सत्ताघटक नेकपा एमाले प्रतिपक्षमा पुग्नेछ । माओवादी केन्द्र र नेपाली कांग्रेसबीचको समीकरणले नयाँ सरकारको नेतृत्व गर्ने भएसँगै यसको असर राजनीतिक वृत्तमा मात्र नभई आर्थिक वृत्तमा समेत पर्ने देखिएको छ ।
वैशाखको तेस्रो हप्तादेखि सत्ता परिवर्तनको खेल जति चहकिलो बनेको छ, आर्थिक विकासका मुद्दा सोही अनुपातमा ओझेल पर्दैछन् । संविधान जारी भएपछि व्यवस्थित भएको भनिएको राजनीतिक संक्रमण पुनः फैलिएको छ । यही संक्रमणले मुलुकको अर्थतन्त्र धरासायी बनाइसक्दा पनि दलहरू आर्थिक मुद्दामा केन्द्रित देखिएका छैनन् । स्थायी सरकारमार्फत योजना/बजेट तथा नीति कार्यक्रम कार्यान्वयनमा पार्टीहरू उदासीन बन्दैछन् । एउटा सरकारलाई पूर्ण कार्यकाल रहन नदिने, अघिल्ला सरकारले अघि सारेका आर्थिक विकासका एजेन्डालाई पछिल्ला सरकारले ग्रहण नगर्ने र अर्थव्यवस्थालाई पार्टीभित्रको गुट अनुकुल बनाउने रस्साकस्सीबीच नयाँ सरकार गठनको कसरत हुँदै आएको छ ।
आर्थिक विषयमा केन्द्रित राजनीतिक व्यवस्था रहेको अवस्थामा मुलुकमा नयाँ सरकार गठन हुनासाथ देशको समग्र अर्थतन्त्रमा तात्विक असर पर्दैन । तर, नेपालजस्तो अल्पविकसित मुलुकमा सरकार परिवर्तनको प्रभाव सोझै अर्थव्यवस्थामा पर्ने गरेको छ । सत्ताघटक माओवादीले सरकारलाई दिएको समर्थन फिर्ता लिने हल्लासँगै मंगलबार सेयर बजार परिसूचक ४७ अंकसम्म घट्यो । यसले लगानीकर्ताको मनोविज्ञान चित्रण गर्दछ । यद्यपि, बजार अस्थिरतामा न कुनै आर्थिक कारण थियो, न त राजनीतिको सोझो असर । तर, राजनीतिप्रतिको अविश्वासका कारण पुँजीबजारमा लगानी गर्नेहरू विश्वस्त देखिँदैनन् ।
१५ वर्षपछि आर्थिक वर्ष सुरु हुनुअगावै बजेट पारित भएको छ । शनिबार विनियोजन विधेयक पास भएको छ । “बजेटको मुख्य अंग विनियोजन विधेयक पास भएको छ, अरु विधेयक पास नगरी सुखै छैन, बजेट कार्यान्वयनमै बाधा हाल्नसक्ने ठाउँ त्यति धेरै छैन,” पूर्वसचिव रामेश्वर खनाल भन्छन् “तर अघि बढाउन खोजिएका केही राम्रा कामहरू सरकार परिवर्तनकै कारण ओझेलमा पर्नसक्ने खतरा छ, यसबारे कर्मचारीतन्त्र पनि सर्तक हुनुपर्छ ।” नयाँ सरकार गठन हुनासाथ मन्त्रीहरूको ध्यान कर्मचारी सरुवामा केन्द्रित हुने र यसले स्वतः आयोजना कार्यान्वयनमा समस्या ल्याई विकास खर्चमा असर गर्ने खनालको धारणा छ । “बजेट खर्च नभएपछि स्वतः वार्षिक औसत आर्थिक वृद्धिदरमा असर गर्छ,” खनाल थप्छन् ।
उत्तरी छिमेकी चीनसँग व्यापार विविधिकरण गर्ने सडक र अन्य महत्वपूर्ण राष्ट्रिय पूर्वाधार विकासका लागि बजेट विनियोजन भएको छ, जुन विषय दक्षिणी छिमेकी भारतलाई ग्राह्य देखिँदैन । काठमाडौँ–तराई दु्रतमार्ग आयोजना भारतीय कम्पनीलाई नै दिनुपर्ने प्रमुख प्रतिपक्षी नेपाली कांग्रेसको मत संसद्मै सभापति शेरबहादुर देउवाले सार्वजनिक गरिसकेका छन् । तिनै देउवा अहिले नयाँ सत्तासमीकरण तय गर्न व्यस्त छन् । कांग्रेस सम्मिलित सरकारले उत्तरी सडक र दु्रतमार्गलगायतका आयोजनामा छिमेकी भारतको स्वार्थसिद्ध गराउन सक्ने जोखिम निकै बढी छ ।
एमाले नेतृत्वको सरकारले आगामी आर्थिक वर्षका लागि नीति तथा कार्यक्रम स्वीकृत गरेयता नै यसमाथि कांग्रेसको चर्को विमति देखिएको छ । महत्वाकांक्षी वार्षिक बजेट र चौधौं योजनामाथि समेत कांग्रेसले असन्तुष्टि जनाइरहेको छ । कांग्रेसले यसअघि ल्याएका बजेट र योजनामाथि कांग्रेसभित्रकै दुई धारका अगुवाहरूले परस्पर विरोधी धारणा राख्ने गरेका छन् ।
योजना र बजेट कार्यान्वयन गर्ने सम्मुखमा संसद्को तेस्रो दल माओवादी (केन्द्र) सरकारको नेतृत्व गर्न चर्को कसरतमा छ । राजनीतिक आग्रह/पूर्वाग्रहका कारण विभिन्न गुटमा विभाजन भई पुनः एकता भएको भनिएको केन्द्रले गुटगत व्यवस्थापनकै लागि सत्ताको प्रयोग गर्ने निश्चितजस्तै छ । माओवादीको द्वन्द्वकालीन आर्थिक एजेन्डा शान्ति प्रक्रियामा आएपछि विघटन भइसकेको छ । तत्काललाई माओवादीको सत्तारोहण आर्थिक विकास र समृद्धिका लागि भन्दा पार्टीभित्रको असुन्तष्टि व्यवस्थामा केन्द्रित देखिन्छ, यो काम राज्यस्रोतको दोहनमा असन्तुष्टलाई संलग्न गराएर मात्रै सम्भव छ । विकासे मन्त्रालयबाट हुने लाभ, आयोजनाहरूमा हस्तक्षेप र सत्ताघटकको दबाबले माओवादीलाई योजना र बजेट कार्यान्वयनमा जिम्मेवार बनाउला भन्नेमा धेरैको शंका छ । सत्तास्वार्थको यो व्यवहारले अन्ततः आर्थिक विकासमै असर गर्छ ।
भूकम्पोत्तर पुनर्निर्माण नयाँ बन्ने सत्ताघटकको राजनीति गर्ने केन्द्र बन्ने जोखिम बढ्दो छ । सुरुमै राजनीतिक मारमुंग्रीमा परेको राष्ट्रिय पुनर्निर्माण प्राधिकरणमा एमालेको वर्चस्वलाई लिएर नेपाली कांग्रेस असन्तुष्ट छ । प्राधिकरणमा अब हुने हस्तक्षेपबाट कांग्रेसले असन्तुष्टि व्यवस्थापन गर्न खोज्नेछ । अर्कातर्फ, भूकम्पका कारण घरबास गुमाएका ५ लाख घरधुरीका पीडितमाथि माओवादीले राजनीति गर्न पाएको छैन । भूकम्पप्रभावित ८० लाख नागरिकले राज्यको अनुदान पर्खेर बसेका छन् । यदि कांग्रेसले माओवादीको हातमा सत्ताको चाबी सुम्पियो भने माओवादीले यसलाई स्थानीयस्तरमा संगठन सुदृढीकरणको उपयुक्त मौकाका रूपमा लिई पुनर्निर्माणमा चलखेल गर्नसक्ने भय छ । यसले पीडितलाई थप पीडा दिने देखिन्छ । पुनर्निर्माणमा राजनीतिक आग्रह राखेको एमाले सत्ताबाहिर रहँदा त्यसले स्वतः यो काममा असर पर्नेछ ।
राष्ट्रिय योजना आयोगका पूर्वउपाध्यक्ष डा. शंकर शर्मा पनि बजेट र योजना प्रक्रियामा उचित राजनीतिक समन्वय आवश्यक पर्ने बताउँछन् । “नयाँ सरकार गठन भएपछि हालको प्रमुख दल सत्ताबाहिर जाने र आफैंले ल्याएका कार्यक्रम कार्यान्वयनमा बाधा पु¥याउनु हुँदैन, सत्ता पक्षले पनि राजनीतिक समन्वयमा जोड दिनुपर्छ,” उनी थप्छन्, “राजनीतिक परिवर्तन हुनासाथ सचिव र आयोजना प्रमुख परिवर्तन गर्ने काम बन्द गर्नुपर्छ, जथाभावी सरुवा गर्दा कर्मचारीले प्रक्रिया बुझेर काम गर्न समय लगाउँछन् ।” नयाँ सत्ता समीकरण बन्नासाथ सरकारले पूर्णता पाउन ३ महिना लगाउने र यसले स्वतः विकासमा असर गर्ने हुनाले यो काम चाँडै सक्नुपर्ने शर्माको धारणा छ । योजना र बजेट तयार भएको, मनसुनी वर्षा राम्रो रहेको र पुनर्निर्माणका अधिकांश प्रक्रियागत चरण सकिएकाले नयाँ सरकार इमान्दारीपूर्वक आर्थिक विकासमा केन्द्रित हुनुपर्ने शर्माको भनाइ छ ।
  सत्ताको खेलले आर्थिक मुद्दा ओझेलमा पर्ने चिन्ता        