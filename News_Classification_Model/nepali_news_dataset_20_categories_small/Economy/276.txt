
﻿
२ असोज, काठमाडौं । नेपाल लोकतान्त्रिक यातायात मजदूर संगठनले भूकम्पप्रभावितका लागि दिन लागिएका ट्याक्सी दश वर्षसम्म विक्री गर्न नपाउने व्यवस्था गर्न माग गरेको छ ।
संगठनले आइतबार काठमाडौमा पत्रकार सम्मेलन गरी सवारी चालक अनुमतिपत्र भएका भुकम्प प्रभावितको नाममा मात्र ट्याक्सी दर्ता गर्न तथा दर्ता गरेको १० वर्षसम्म विक्री गर्न नपाउने व्यवस्था गर्न माग गरेको हो ।
संगठनका संयोजक भरत गुरुङले काठमाडौमा संचालित ट्याक्सीमध्ये ८० प्रतिशत ट्याक्सी सीमित व्यवसायीहरुको हातमा रहेको र त्यसका कारण ट्याक्सी व्यवसायमा विकृति बढेको भन्दै एउटा परिवारले ५ वटा भन्दा बढी ट्याक्सी दर्ता गर्न नपाउने गरी हद्बन्दी तोकिनुपर्ने बताए ।
संगठनले चक्रपथ वाहिर जाँदा मिटरमा जानुपर्ने व्यवस्थाको अन्त्य गरिनुपर्ने, घुसका लागि ट्राफिक प्रहरीले ट्याक्सी चालकहरुलाई जथाभावी रुपमा जरिवाना तिराउन खोज्ने प्रवृत्तिको अन्त्य गरिनुपर्ने लगायतका १९ बुँदे माग सम्बोधन नगरिए ट्याक्सीलाई सडकमा तेस्र्याएर उपत्यकाको यातायात अवरुद्ध पार्ने चेतावनी दिएको छ ।