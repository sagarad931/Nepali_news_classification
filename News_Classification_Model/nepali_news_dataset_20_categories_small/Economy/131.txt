
﻿बाँके, ३ साउन – चालु आर्थिक वर्ष २०७२/७३ का लागि विभिन्न शीर्षकमा विनियोजन गरिएको रकममध्ये जिल्ला विकास समितिको चार करोड भन्दा बढी रकम फ्रिज भएको छ ।
जिविसका अनुसार विभिन्न शीर्षकमा विनियोजित ५२ करोड ५५ लाख ८४ हजार ५०३ मध्ये चार करोड ८ लाख ८७ हजार ३२१ खर्च नभएर फिर्ता भएको हो ।
वित्तीय प्रगति ९५ र भौतिक प्रगति भने ९७ प्रतिशत भन्दामाथि रहेको स्थानीय विकास अधिकारी जीवलाल भुसालले बताए । उनका अनुसार सबैभन्दा बढी निर्वाचन क्षेत्र विकास कार्यक्रमको रकम कार्यान्वयनमा चुनौती देखिएको छ । चारवटै निर्वाचन क्षेत्रका प्रत्यक्षतर्फ निर्वाचित सांसदको निर्वाचन क्षेत्र विकास कार्यक्रम अन्तर्गत एक करोड चार लाख ९० हजार ६१६ फ्रिज भएको हो ।
स्थानीयस्तरका सडक पुलको एक करोड तीन लाख सात हजार १९४ फ्रिज भएको छ । त्यसैगरी जिल्ला विकास समितिको अनुदान कार्यक्रमको ३० लाख तीन हजार ९७६, संस्कृति प्रवद्र्धन कार्यक्रमको १७ लाख ३५ हजार ९७५ रकम पनि फ्रिज भएको छ ।
स्थानीय शासनतर्फ २६ लाख २१ हजार, गरिबसँग विशेश्वर कार्यक्रमको एक लाख ९८६ फ्रिज भएको जिविसले जनाएको छ ।
चालु आवमा २२० वटा विकास निर्माण योजना सम्पन्न भएका छन् । जनसहभागिता नजुट्दा र उपभोक्ता तथा निर्माण व्यवसायीले सम्झौता अनुसार काम सम्पन्न नगर्दा बजेट फ्रिज भएको हो । रासस
  चार करोड बढी रकम फ्रिज        