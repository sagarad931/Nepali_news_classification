
﻿कारोबार संवाददाता
काठमाडौं, १० साउन
दूरसञ्चार सेवाअन्तर्गत आधारभूत टेलिफोन सेवा प्रदायकले अब बर्सेनि नवीकरण शुल्क बुझाउनुपर्ने भएको छ । दूरसञ्चार सेवा रेडियो फ्रिक्वेन्सी नीतिको पहिलो संशोधन २०७३ अनुसार सेवा प्रदायकले लाइसेन्स लिएको वर्षबाटै नवीकरण शुल्क तिर्नुपर्ने व्यवस्था गरेको हो ।
आधारभूत टेलिफोन सेवामा पीएसटीन, जीएसएम, सीडीएमए, अन्तरराष्ट्रिय ट्रंक टेलिफोन लगायतका सेवा पर्छन् । यसअघि लाइसेन्स लिएको १० वर्षपछि २० अर्ब रुपैयाँ तिरेर अर्काे पाँच वर्षका लागि नवीकरण गर्न पाउने व्यवस्था थियो ।
सरकारले यसअघि जीएसएम मोबाइल सेवाको लाइसेन्स नवीकरण शुल्क किस्ताबन्दीमा बुझाउन सक्ने व्यवस्था गरेको छ । मन्त्रिपरिषद्को सोही निर्णयबमोजिम एनसेल र टेलिकमले अहिलेसम्म चार किस्ता बुझाइसकेका छन् । २०७६/७७ को असार मसान्तसम्म यी दुई कम्पनीले ८ किस्ता बुझाउनुपर्छ । प्राधिकरण प्रवक्ता मीनप्रसाद अर्यालले आधारभूत टेलिफोन सेवाको लाइसेन्स लिने सेवा प्रदायकले हरेक वर्ष नवीकरणको शुल्क बुझाउनुपर्ने व्यवस्था गरिएको बताए । संशोधित नीतिले पहिलोपटक दूरसञ्चार सेवामा उपलब्ध फ्रिक्वेन्सी, यसको प्रयोग, विरतण गर्ने आधार, सेवा प्रदायकलाई दिइने अधिकतम र न्यूनतम फ्रिक्वेन्सी, ब्याण्डअनुसार मूल्यलाई पादरर्शी रूपमा फ्रिक्वेन्सी वितरणलाई अनुमतिपत्रसँगै आबद्ध गरेको छ । प्रविधि तटस्थता र फ्रिक्वेन्सी बढाबढको माध्यमबाट बिक्री गर्ने अवधारणाहरू पनि यसमा अघि सारिएको छ ।
संशोधित नीतिमा फ्रिक्वेन्सी पुनर्संरचना तथा पुनःवितरणसम्बन्धी व्यवस्था, प्रविधि तटस्थताअन्तर्गत उपलब्ध हुने फ्रिक्वेन्सी ब्याण्ड, फ्रिक्वेन्सी रेन्ज जम्मा ब्याण्डविथ लगायतका सेवा प्रदायकलाई उपलब्ध गराइने न्यूनतम तथा अधिकतम ब्याण्डविथको व्यवस्था गरेको छ । मर्जर एण्ड एक्युजिसन तथा अधिकतम फ्रिक्वेन्सी ब्याण्डविथसम्बन्धी व्यवस्था गरेको छ ।
आधारभूत टेलिफोन सेवाको अनुमतिपत्रको निमित्त निवेदन दिने व्यक्तिले नवीकरण दस्तुरबापतको रकम नीतिले व्यवस्था गरेबमोजिमको सर्त स्वीकार गरेको अवस्थामा मात्र अनुमतिपत्र दिने व्यवस्था गरेको छ । “अनुमतिपत्र प्राप्त गरेको १० वर्षको निमित्त सेवा प्रदायकले अनुमतिपत्र प्राप्त गरेको वर्षदेखि नै प्रत्येक वर्ष देहायबमोजिम रकम भुक्तानी गर्नुपर्नेछ,” नीतिमा उल्लेख छ । अनुमतिपत्र प्राप्त गरेको १० औं वर्षमा नवीकरण गर्दा नवीकरण दस्तुरबापत २० अर्ब १३ करोड २७ लाख ५० हजारमध्ये नवौँ किस्ताबाट घटाएर बुझाउन सकिन्छ । मोबाइल वा आधारभूत टेलिफोन सेवाको अनुमतिपत्र नवीकरण दस्तुर बुझाउने सम्बन्धमा सरकार र प्राधिकरणले कनै विशेष व्यवस्था गरेमा सोहीबमोजिम हुने उल्लेख छ ।
  दूरसञ्चार कम्पनीलाई वर्षेनि नवीकरण शुल्क        