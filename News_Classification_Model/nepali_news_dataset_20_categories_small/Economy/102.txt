
﻿नयाँ पत्रिकाकाठमाडौं, २९ असार ।
ओपिसी सिमेन्ट उत्पादक कम्पनी अर्घाखाँची सिमेन्टले सशस्त्र प्रहरी बलका प्राविधिकलाई भूकम्पप्रतिरोधी भवन निर्माण तालिम प्रदान गरेको छ ।
सशस्त्र प्रहरी बल हलचोकमा आयोजित कार्यक्रममा भूकम्पप्रतिरोधी भवन निर्माण र गुणस्तरीय निर्माण सामग्री छनोटसम्बन्धी तालिम प्रदान गरिएको कम्पनीले बताएको छ ।
सशस्त्र प्रहरीका मुलुकभर कार्यरत प्राविधिकलाई तालिम प्रदान गरिएको कम्पनीले जनाएको छ । सशस्त्रका प्राविधिकलाई कम्पनीका इन्जिनियरले तालिम तथा जानकारी दिएका थिए ।
भूकम्पप्रतिरोधी भवन निर्माण र भूकम्पको जोखिम न्यूनीकरण गर्न सहयोग पुर्‍याउने उद्देश्यले तालिम आयोजना गरिएको कम्पनीले बताएको छ ।
तालिममा सहभागीलाई बलियो घर निर्माणका लागि प्राविधिक र गुणस्तरीय निर्माण सामग्री छनोट विधिबारे जानकारी दिइएको थियो । कार्यक्रममा कम्पनीका सिनियर मेनेजर (सेल्स एन्ड मार्केटिङ) रमेश थापाले प्रमाणपत्र प्रदान गरेका थिए ।
कम्पनीले आगामी दिनमा अन्य संगठनमा पनि भूकम्पप्रतिरोधी भवन निर्माणबारे तालिम दिइने लक्ष्य रहेको जनाएको छ ।
कम्पनीले उच्च स्तरको जर्मन प्रविधिसहित अटो रोटो प्रविधिबाट गुणस्तरीय सिमेन्ट उत्पादन गर्दै
आएको छ ।