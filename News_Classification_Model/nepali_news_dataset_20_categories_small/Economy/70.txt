
﻿मोहन गुरुङ
काठमाडौं, २३ असार
चर्चित मिठाई पसल ‘आँगन’मा फोहोरै–फोहोर भेटिएको छ । बुधबार आपूर्तिमन्त्री गणेशमान पुनको नेतृत्वमा आपूर्ति व्यवस्थापन तथा उपभोक्ता हित संरक्षण विभाग, खाद्य प्रविधि तथा गुणस्तर विभागसहितको प्रतिनिधि रहेको अनुगमन टोलीले ललितपुरको पाटनस्थित पशुपति फुड्स प्रोडक्टअन्तर्गतको ‘आँगन’ मिठाई पसलमा फोहोरै–फोहोर भेटिएको हो ।
अनुगमन टोलीले आँगनको मिठाई बनाउने स्थान तीन दिनभित्र सफा गरी विभागलाई जानकारी गराउन निर्देशन दिएको छ । “अनुगमनका क्रममा आँगन पसलमा धेरै फोहोर देखियो,” आपूर्ति व्यवस्थापन तथा उपभोक्ता हित संरक्षण विभाग निर्देशक तथा प्रवक्ता लक्ष्मण श्रेष्ठले भने, “फोहोर देख्दा त्यहाँ बस्नै नसकिने स्थिति थियो ।”
मिठाई परिकार र आलु चिप्स बनाउने स्थल खुला भएकाले बाहिरबाट फोहोर आउने गरेको प्रवक्ता श्रेष्ठले बताए । “आँगनको मिठाई बनाउने तेलमा मरेका झिँगासमेत भेटिएकाले डेढ लिटर तेल नष्ट गरिएको छ,” प्रवक्ता श्रेष्ठले भने, ““बाहिरी फोहोर पनि मिठाई बनाउने ठाउँमा सजिलै पस्ने गरेको देखिन्छ ।” उनका अनुसार फोहोर मिठाईले स्वास्थ्यमा असर पर्ने भएकाले आँगनलाई सफा गर्न निर्देशन दिइएको छ ।
त्यसैगरी मिठाई पसलमा ढल निकास व्यवस्थित नभएको, कर्मचारीले एप्रोन र हातमा पन्जा नलगाई काम गरिरहेको पाइएको छ । त्यस्तै आँगनले खाद्य अनुज्ञापत्र नलिई काम गरेको समेत विभागले जनाएको छ ।
अनुगमन टोलीले शक्ति फुड्स प्रालिको मार्टिन आइसक्रिमले खाद्य अनुज्ञापत्र नलिई काम गरेको पाइएको जनाएको छ । त्यसैगरी प्रालिले उत्पादन गरेको आइसक्रिममा उत्पादन मिति, म्याद गुज्रने मिति र मूल्य पनि स्पष्ट उल्लेख नगरेको अनुगमन टोलीले फेला पारेको छ ।
त्यसैगरी कुण्ड खानेपानी उद्योगको अनुगमन गर्दा ढल निकास नभएकाले फोहोर देखिएको विभागले जनाएको छ । उद्योगको पानीको गुणस्तर परीक्षण गर्न अनुगमन टोलीले नमुना संकलन गरी खाद्य प्रविधि तथा गुण नियन्त्रण विभागमा पठाएको छ । टोलीले ललितपुरको संयुक्त डेरी प्रालिको समेत अनुगमन गरेको थियो । त्यस क्रममा प्रालिले अनुज्ञापत्र नलिई काम गरेको र २० लिटरको दहीको बाल्टिनमा बाहिरी लेवल नराखेको पाइएको टालीले जनाएको छ ।
अनुगमन टोलीले बुधबार ललितपुरमा ४ ठाउँमा अनुगमन गरेको थियो । सबै ठाउँमा केही न केही त्रुटि भेटिएको थियो । टोलीले शुक्रबार राजधानीका औषधि पसलमा अनुगमन गर्ने जनाएको छ ।
प्रतिबन्धित ललीपप खुलेआम बिक्री
उपभोक्ताको स्वास्थ्यमा नकारात्मक असर पर्ने तत्व रहेको भन्दै सरकारले प्रतिबन्ध लगाएको ‘गुडलाइफ ग्लो पप’ ब्राण्डको ललीपप खुलेआम बिक्री भएको पाइएको छ । अधिकारवादी संस्था राष्ट्रिय उपभोक्ता मञ्चले गरेको अध्ययनले उपत्यका बाहिरका १० भन्दा बढी जिल्लाका बजारमा ललीपपको बिक्री भएको देखाएको छ ।

 
एसियन बिस्कुट एण्ड कन्फेक्सनरी प्रालि दुहवी सुनसरीबाट उत्पादित ललीपपमा प्रयोग भएको नलीमा ‘खाद्य ऐन २०२३ को मापदण्डविपरीत अखाद्यवस्तु पाइएको’ भन्दै खाद्य प्रविधि तथा गुण नियन्त्रण विभागले जेठ २३ गतेदेखि सो ब्राण्डको ललीपप उत्पादन तथा बिक्री वितरणमा प्रतिबन्ध लगाएको थियो । “उत्पादन बन्द गर्न र बजारमा रहेको उत्पादनसमेत फिर्ता गर्न कम्पनीलाई निर्देशन गरे पनि झापा, सुनसरी, मोरङ, स्याङ्जा, कास्की, पर्वत, बाग्लुङ, म्याग्दी, बाँके र बर्दियालगायतका जिल्लामा अझै पनि खुलेआम बिक्री भएको पाइएको छ,” मञ्चका अध्यक्ष प्रेमलाल महर्जनले भने, “उपभोक्ता स्वास्थ्य र उपभोक्ताको हक अधिकार माथि खेलवाड गरी आफ्नो उत्पादनको बिक्री वितरण गरी नाफा मात्र कमाउन खोज्ने कम्पनीमाथि हदैसम्मको कारवाही हुनुपर्छ ।” नियामक निकायको अक्षमता र कानुनी कमजोरीको फाइदा लिएर उपभोक्ता ठग्ने काम रोक्न कम्पनीलाई उनले अनुरोध गरे ।
ललीपप खाँदा बर्दियाको सानोश्री ताराताल नगरपालिका–५ स्थित एक स्कुलका चार जना विद्यार्थी बिरामी परेपछि मञ्चले विभागमा उजुरी गरेको थियो । मञ्चको उजुरीका आधारमा ललीपपको नमुना परीक्षण गर्दा ललीपपको नलीमा रहेको अखाद्य वस्तु मानव स्वास्थ्यका लागि हानिकारक हुनसक्ने देखिएको थियो । ‘प्राप्त नमुनाका आधारमा ललीपप रहेको प्लास्टिकको नलीभित्र सजिलै भाँच्न सकिने गलस ट्युब रहेको र उक्त ट्युबभित्र पहिचान हुन नसकेको चम्किने गन्ध आउने रसायन भेटिएको’ प्रयोगशाला परीक्षण नतिजा छ ।
  चर्चित मिठाई ब्राण्ड ‘आँगन’मा फोहोरै–फोहोर        