
﻿विजय देवकोटा
काठमाडौं, ११ साउन
सरकारले विस्तृत कार्यक्रम नै तयार नगरी चौधौं योजना (आर्थिक वर्ष ०७३/७४–२०७५/७६) कार्यान्वयनमा ल्याएको छ । हालसम्मकै फराकिलो आर्थिक वृद्धिदर हासिल गर्ने लक्ष्यसाथ साउन १ गतेदेखि नै योजना कार्यान्वयनमा ल्याइए पनि अझैसम्म विषयगत मन्त्रालय र निकायहरूले नतिजा सूचक र विस्तृत कार्यक्रम तयार गरेका छैनन् । आउँदो तीन आर्थिक वर्षभित्र ७.२ प्रतिशत हाराहारीमा वार्षिक औसत आर्थिक वृद्धिदर हासिल गर्ने गरी चौधौं योजना कार्यान्वयनमा ल्याइएको हो ।
“साउन १ गतेदेखि योजना कार्यान्वयनमा आएको छ, तर मन्त्रालयहरूले योजनाको आधारपत्रअनुसार विस्तृत कार्यक्रम पेस नगरेकाले योजनाको विस्तृतीकरण रोकिएको हो,” राष्ट्रिय योजना आयोगका सदस्य डा. सुनीलबाबु श्रेष्ठले भने, “राष्ट्रिय विकास परिषद् र मन्त्रिपरिषद्ले योजनाको आधारपत्र पारित गरिसकेकाले योजना कार्यान्वयनमा समस्याचाहिँ हुँदैन ।” मन्त्रालयगत नतिजासूचक र विस्तृत कार्यक्रमबिनै योजना कार्यान्वयन सम्भव हुने/नहुनेबारे भने श्रेष्ठ पनि स्पष्ट छैनन् ।
कार्यक्रम तयारी र कार्यान्वयनमा हेल्चक्र्याइँ गर्दा गत आर्थिक वर्षसम्म कार्यान्वयनमा आएको योजना तेह्रौं योजना (आव ०७०/७१–२०७२/७३) का १९ लक्ष्यमध्ये ३ वटामा मात्रै आंशिक सफलता प्राप्त भएको छ । सरकारी अधिकारीहरूले तेह्रौं योजनाको विस्तृत कार्यक्रम योजना कार्यान्वयनमा आएको २ वर्षपछि मात्र तयार गरेका थिए । तेह्रौं योजनाले सन् २०२२ सम्ममा नेपाललाई अतिकम विकसित राष्ट्रबाट विकासशील राष्ट्रमा स्तरोन्नति गर्ने दीर्घकालीन सोच राखेको थियो । १६ वटा प्रमुख लक्ष्य नै विफल भएपछि तेह्रौं योजनाका लक्ष्य सरकारी दस्तावेजमै सीमित हुन पुगेको छ । ६ प्रतिशत हाराहारीमा आर्थिक वृद्धिदर हासिल गर्ने लक्ष्य रहेकोमा तीन वर्षको वार्षिक औसत आर्थिक वृद्धिदर २.९२ प्रतिशतमा सीमित भएको छ ।
“विस्तृत कार्यक्रम बिनाको अपुरो योजना कार्यान्वयनमा आएको छ,” आयोग स्रोत भन्छ “नयाँ सरकार बन्दैछ, पूरक बजेट आउने सम्भावना छ, योजनाकै प्राथमिकता बदलिने डर छ ।” चौधौं योजना संघीय स्वरूपको शासकीय व्यवस्थासहितको संविधान जारी भई त्यसमा अन्तर्निहित आर्थिक, सामाजिक सिद्धान्त कार्यान्वयन गर्नुपर्ने पहिलो योजना भए पनि कार्यान्वयनमा पहिलैकै समस्या दोहोरिएको आयोगका अधिकारीहरू बताउँछन् । योजना कार्यान्वयन अवधि अर्थात् आर्थिक वर्ष ०७५/७६ भित्र २४ खर्ब २४ अर्ब ९६ करोड रुपैयाँबराबरको कुल स्थिर लगानी हुने सरकारी अनुमान छ । यस्तै, यी तीन वर्षमा सरकारले ३२ खर्ब ३ अर्ब ४२ करोड रुपैयाँबराबरको बजेट कार्यान्वयनमा ल्याउँदैछ ।
“चौधौं योजना संघीय स्वरुपको शासकीय व्यवस्थासहितको संविधान जारी भई त्यसमा अन्तर्निहित आर्थिक र सामाजिक सिद्धान्त कार्यान्वयन गर्नुपर्ने पहिलो योजना हो,” योजनाको आधारपत्रमा उल्लेख छ । भूकम्पोत्तर पुनर्निर्माण, नाकाबन्दीका कारण अस्तव्यस्त अर्थतन्त्रलाई स्वाधीन र आत्मनिर्भर बनाउन, राष्ट्रसंघ महासभाबाट पारित २०३० सम्मको दिगो विकास लक्ष्य (एसडीजी) र वि.सं. २०८७ सम्म मध्यम आय आम्दानी भएको मुलुकको रुपमा स्तरोन्नति गर्नतर्फ योजना केन्द्रित रहेको आयोगको दाबी छ ।
  विस्तृत कार्यक्रमबिनै चौधौं योजना कार्यान्वयनमा        