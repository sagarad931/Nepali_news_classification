
﻿सरकारले प्रस्ताव गरेको नयाँ भू–उपयोग कानुन बनाएर जमिनको उपयोगलाई बढी वैज्ञानिक बनाउने प्रयास  गणेश लम्साल/नयाँ पत्रिकाविराटनगर, २७ असार
खेतीयोग्य, सरकारी, पर्ती वा सांस्कृतिक क्षेत्रका जग्गामा घर बनाउँदै हुनुहुन्छ भने होस गर्नुहोस् । व्यवस्थापिका–संसद्बाट कानुन पास भए आउँदो साउनदेखि जथाभावी प्लटिङ गर्ने काम दण्डनीय हुनेछ । भर्खरै सार्वजनिक भएको सरकारको बजेटमा व्यवस्थापिका–संसद्मा मस्यौदाका रूपमा राष्ट्रिय भू–उपयोग विधेयक प्रस्ताव गर्ने योजना परिसकेको छ ।
साउनदेखि कार्यान्वयनमा आउँदै कानुन
संसद्को यही अधिवेशनले कानुन पास गर्ने र साउनदेखि कार्यान्वयनमा आउनेछ । त्यसपछि मापदण्डविपरीत भूमि प्रयोग गरे कारबाही गरिनेछ ।
सरकारले जथाभावी खेतीयोग्य जमिनमा हुादै आएको प्लटिङ रोक्न र सरकारी खाली जमिन अतिक्रमण हुन नदिन भूमि ऐन २०२१ अनुसार राष्ट्रिय भू–उपयोग आयोजना गठन गरेर भू–उपयोग कानुन ल्याउन लागेको हो ।
ऐनमार्फत भूमि संरक्षण
विधेयकले कृषिभूमि संरक्षण गर्ने, स्वच्छ, सुन्दर, सुविधासम्पन्न बस्ती विकास गराउने, योजनाबद्ध सहरीकरणमा सहयोग पुर्‍याउने, वन क्षेत्र, प्राकृतिक सम्पदा, जैविक विविधता, सांस्कृतिक, धार्मिक, पुरातात्विक तथा सामरिक महत्वका क्षेत्र संरक्षण गर्नेछ । ‘यही साउनदेखि भू–उपयोग कानुन संसद्बाट पास भएर लागू हुनेछ, त्यसपछि जथाभावी घर बनाउने काम दण्डनीय मानिनेछ,’ भूमिसुधार तथा व्यवस्था मन्त्रालयका सहसचिव नागेन्द्र झाले भने ।
हिमाल, पहाड र तराईमा वैज्ञानिक नक्सा
उनका अनुसार मन्त्रालयअन्तर्गत रहेको राष्ट्रिय भू–उपयोग आयोजनाले भू–उपभोग व्यवस्थापनका लागि हिमाल, पहाड र तराईमा वैज्ञानिक नक्सा बनाइरहेको छ । नक्सा बनिसकेपछि सरकारले तोकेको जमिनबाहेक अन्यत्र घर बनाउन पाइनेछैन । अटेर गरेर घर वा अन्य कुनै संरचना बनाए सरकारले तत्काल विनामुआब्जा हटाउनेछ ।
भूमिको सही व्यवस्थापन गर्दै खेतीयोग्य जमिन संरक्षण र मानवबस्ती सुरक्षाका लागि भू–उपयोग विधेयक निर्माण भएको सहसचिव झाले जानकारी दिए । सरकारले भूमिसुधार व्यवस्था मन्त्रालयअन्तर्गत राष्ट्रिय भू–उपयोग आयोजना निर्माण गरेर धमाधम नक्सा निर्माण गरिरहेको सहसचिव झाले बताए ।
४ नगरपालिका र ५ सय ७६ गाविसमा बनिसके नक्सा
हालसम्म मुलुकका ४ नगरपालिका र ५ सय ७६ गाविसको नक्सा बनिसकेको भू–उपयोग आयोजनाका प्रमुख नापी अधिकृत नवराज सुवेदीले जानकारी दिए ।
उनका अनुसार आयोजनाले विस्तृत अध्ययन गरी भूमिलाई माटोको प्रकृति, उर्वराशक्ति, भौगोलिक स्थिति, वातावरण तथा जलवायु आदि पाँच आधारमा नक्सा तयार गरिरहेको छ । ऐन कार्यान्वयनमा आउनासाथ तयार भएका जिल्लाका नक्सा सार्वजनिक गरिने र सोहीअनुसार भूमिको व्यवस्थापन स्थानीय स्तरबाट गराइनेछ ।
आगामी वर्षभित्र तराईका सबै जिल्लाको नक्सा तयार
प्रमुख नापी अधिकृत सुवेदीका अनुसार आगामी वर्षसम्म तराईका सबै जिल्लाको नक्सा तयार भइसक्नेछ । त्यसपछि भूकम्प प्रभावित पुनर्निर्माण क्षेत्रमा पर्ने ३१ जिल्लाको नक्सा निर्माण हुनेछ ।
यसैगरी आयोजनाले १२ वटा हिमाली जिल्लाको पनि नक्सा निर्माण गरिरहेको छ । आयोजनाको अध्ययनअनुसार हिमाली जिल्ला ताप्लेजुङमा १२ गाविस मात्र मानव बसोवासका लागि योग्य पाइएको छ । यस्तै अवस्था पूर्वी संखुवासभाको पनि छ । हिमाली र पहाडी क्षेत्रमा जथाभावी घर बनाएर बस्दा असुरक्षा बढ्ने गरेको छ भने तराईमा पनि नदी किनार, खेतीयोग्य जमिन र डुबान क्षेत्रमा बसोवास हुँदा भौतिक र मानवीय क्षति हुँदै आएको छ ।
आयोजनासँग ४५ लाख जग्गाधनीको नक्सा
आयोजनाले मुलुकभरका करिब ४५ लाख जग्गाधनीको जमिनको नक्सा पनि रेकर्ड गर्नेछ । जसले नापीमा हुने जालसाजी पनि रोकिने आयोजनाको विश्वास छ ।
वर्गीकरणमार्फत जमिन व्यवस्थापन
भूमि व्यवस्थापन ऐनअनुसार खेतीयोग्य जमिन बाँझो राख्नेलाई जरिवाना लाग्नेछ । तोकिएको खेतीयोग्य जमिनमा प्लटिङ गर्न र घर बनाउन पाइनेछैन । भूमिको सही व्यवस्थापनका लागि भू–उपयोग विधेयकले कृषि, आवासीय, व्यावसायिक, औद्योगिक, खानी तथा खनिज क्षेत्र, सांस्कृतिक क्षेत्र, निर्माण सामग्री उत्खनन क्षेत्र, नदीनाला र तालतलैया क्षेत्र, वन क्षेत्र, सार्वजनिक उपयोग क्षेत्र र जोखिम क्षेत्र आदि वर्गीकरण गरेर व्यवस्थापन गरिनेछ । यी क्षेत्रमा तोकिएबाहेक अन्य प्रयोजनमा भूमि प्रयोग दण्डनीय मानिनेछ ।
२७ प्रतिशत जमिन खेतीयोग्य
भू–उपयोग आयोजनाका अनुसार नेपालको कुल भू–भागको २७ प्रतिशत जमिन खेतीयोग्य छ । यसैगरी, ३९ दशमलव ६ प्रतिशत वन, १८ प्रतिशत चरन, १७ दशमलव २ प्रतिशत हिउँ तथा चट्टान र २ दशमलव ६ प्रतिशत जलभूमि छ । नेपालको कुल गार्हस्थ उत्पादनको एकतिहाइ अंशमा कृषि क्षेत्रको योगदान छ । यो क्षेत्रमा तीनचौथाइ काम गर्ने क्षमताको जनशक्ति आबद्ध छ ।
प्लटिङले मासियो पूर्वमा ३० हजार हेक्टर खेतीयोग्य जमिन
क्षेत्रीय कृषि निर्देशनालय विराटनगरका अनुसार पूर्व क्षेत्रमा ९ लाख ४५ हजार ६ सय ५८ दशमलव ९ हेक्टर कुल कृषियोग्य जमिन छ । जसमध्ये २९ हजार ९ सय ८० हेक्टर खेतीयोग्य जमिन प्लटिङका कारण नाश भइसकेको छ ।
मासिदै कृषि क्षेत्र
भूमिको सही व्यवस्थापन नहुँदा कृषि क्षेत्र मासिँदै गएकाले कुल गार्हस्थ उत्पादन ह्रास हँुदै गएको छ । कृषि क्षेत्रमा ह्रास हुँदा काम गर्ने तीनचौथाइ क्षमताको जनशक्ति पनि पलायन भइरहेको छ । यसैगरी, जनसंख्याको तीव्र विकाससँगै अव्यवस्थित बसोवासले कृषियोग्य जमिन अनियन्त्रित, अनियमित र अव्यवस्थित ढंगले बढिरहँदा उत्पादकत्वमा पनि असर परिरहेको छ । वन विनाश, वन र जलाधार क्षेत्र अनि सार्वजनिक जमिनको अतिक्रमण पनि बढेको छ । जलाधार क्षेत्र मासिँदा पानीका मूल स्रोत सुक्न गई मानवबस्ती भएको ठाउँमा हाहाकार हुन थालेको छ । जलवायु परिवर्तनले हिम क्षेत्रमा संकुचन आउन थालेको छ । बाढीपहिरो र अन्य प्राकृतिक विपत्ति बढ्न थालेका छन् ।
भूमिको उचित व्यवस्थापनका लागि १४ माघ २०६६ मा व्यवस्थापिका–संसद्को प्राकृतिक स्रोतसाधन समितिले भू–उपयोग नीति तर्जुमा गर्न सरकारलाई निर्देशन गरेको थियो । सरकारले पनि आवधिक योजना तथा अन्य नीति तथा कार्यक्रममार्फत भू–उपयोग विधेयक तर्जुमा गर्ने प्रतिबद्धता जनाउँदै आएको थियो । सोही आधारमा सरकारले राष्ट्रिय योजना आयोगको नेतृत्वमा भू–उपयोग परिषद्को गठन गरेको थियो । त्यसलगत्तै भू–उपयोग आयोजना गठन भएपछि विभिन्न ११ वटा सरोकारवाला निकायलाई सहभागी गराई भू–उपयोग प्राविधिक समिति व्यवस्था गरिएको हो ।