
﻿सरस्वती ढकाल
काठमाडौं, २० असार
दीर्घकालीन आर्थिक विकासका लागि वैदेशिक लगानी अपरिहार्य मानिए पनि प्रक्रियागत झन्झटका कारण लगानीकर्ता निरुत्साहित देखिएका छन् । ठूला परियोजना सहजीकरणका लागि लगानी बोर्डलगायत संरचना रहे पनि साना र मध्यमस्तरका लगानीकर्ताले उस्तै झन्झट बेहोर्नुपर्ने देखिएको छ ।
उद्योग विभागले तीन सातामा वैदेशिक लगानी स्वीकृत गर्ने दाबी गरेको छ तर लगानीकर्ताको अनुभवमा यसको दोब्बरभन्दा बढी समय लाग्ने गरेको पाइन्छ । “हामीसँग सम्पर्क भएका लगानीकर्ताको अनुभवमा कानुनअनुसार वैदेशिक लगानी स्वीकृत गराउन कम्तीमा ४५ दिन लाग्ने देखिन्छ,” नेपाल चेम्बर अफ कमर्सका अध्यक्ष राजेशकाजी श्रेष्ठ भन्छन्, “अरू देशमा एकै बिन्दुबाट विदेशी लगानीकर्ताले सबै खाले सेवा पाउने भए पनि हाम्रोमा फाइल पु¥याउन नै महिनौं लाग्छ ।” सरकारले साना लगानीकर्तालाई उपेक्षा गरेको उनको अनुभव छ । “ठूला लगानीकर्ताका लागि लगानी बोर्डले केही सहजीकरण गरेको देखिए पनि सानाको हकमा अझै सुधार जरुरी छ र साना लगानी पनि पर्याप्त भित्र्याउनुपर्छ,” उनी भन्छन् ।
मुलुकमा राजनीतिक अस्थिरता, लगानीमैत्री वातावरण, ऊर्जा संकट मात्र नभई एफडीआईको प्रक्रिया झन्झटिलो हुँदा पर्याप्त लगानी भित्रिन नसकेको व्यवसायीको अनुभव छ । उद्योग विभाग, औद्योगिक प्रवद्र्धन बोर्ड र लगानी बोर्ड गरी नेपालमा तीन निकायमार्फत वैदेशिक लगानी आउने गरेको छ ।
विभागमार्फत अधिकतम २ अर्ब, प्रवद्र्धन बोर्डबाट २ देखि १० अर्ब र लगानी बोर्डबाट १० अर्बभन्दा बढी लगानीका आयोजना स्वीकृत गरिन्छन् । विभाग वैदेशिक लगानी शाखाका निर्देशक विपिन राजभण्डारी विदेशी लगानी आउँदा बढीमा २१ दिनसम्म प्रक्रिया सम्पन्न गर्नुपर्ने व्यवस्था वैदेशिक लगानी नीतिले गरेको बताउँछन् । २ अर्बभन्दा कम लगानीको वैदेशिक लगानी विभागले नै स्वीकृत गर्न सक्ने उनको भनाइ छ । “विदेशी लगानी भित्र्याउन सहज होस् भनेर प्रक्रिया छोट्याउँदै छौं,” उनी भन्छन्, “आन्तरिक प्रक्रिया २२ दिनदेखि १३ दिनमा झार्ने तयारी भइरहेको छ ।” यसका लागि अनलाइन दर्ता प्रक्रियासमेत अघि बढाइएको छ ।
विदेशी लगानीकर्ताको आवेदन पहिलो दिन दर्ताकक्ष, दोस्रो दिन महानिर्देशक र तेस्रो दिन वैदेशिक लगानी निर्देशककहाँ पुग्ने गरेको छ । अर्को दिन शाखा अधिकृत हुँदै क्रमशः दिन–दिनै नायवसुब्बा, पुनः शाखा अधिकृत, प्राविधिक निर्देशक, वैदेशिक लगानी निर्देशक, लाइसेन्स शाखाका निर्देशकबाट शाखा अधिकृतसम्म प्रत्येक दिन फाइल पुग्ने तथा पुनः लाइसेन्स निर्देशक हुँदै वैदेशिक लगानी निर्देशकसम्म फाइल घुम्छ । यति मात्र नभई उनी मातहतको शाखा अधिकृत हुँदै नासु, शाखा अधिकृत, वैदेशिक लगानी निर्देशकको टेबल हुँदै पुनः महानिर्देशकसम्म आइपुग्न १७ दिन लाग्छ । महानिर्देशकबाट रेकर्ड शाखा हुँदै १९औं दिन स्वकीय सचिवमार्फत २०औं दिन पुनः महानिर्देशकको कक्षमा आउँछ र २१औं दिन पुनः एफडीआई निर्देशकसम्म आइपुग्छ । निर्देशकले २२औं दिनमा वैदेशिक लगानीका लागि स्वीकृति दिएको प्रमाणपत्र प्रदान गर्छन् ।
विभागका अनुसार ०७२ वैशाखदेखि चैत मसान्तसम्म ३ सय २५ परियोजनाका लागि १५ अर्ब ७५ करोड २ लाख विदेशी लगानीको प्रस्ताव आए पनि आधा मात्रै स्वीकृत भएको छ । मझौला तथा ठूला उद्योगमा आउने यो लगानीमा करिब ९ हजार १ सय ५९ जना रोजगारीबाट लाभान्वित हुनेछन् । सेवा क्षेत्रमा १ सय ३३, पर्यटन १०३, उत्पादनमूलक ५७, कृषि तथा वन्यजन्तु २८ र निर्माणमा एउटा मात्रै परियोजना दर्ता भएका छन् । सरकारले कृषि तथा वन्यजन्तु, निर्माण, ऊर्जामूलक, उत्पादनमूलक, खनिज, सेवा र पर्यटन गरी सात विधामा प्रत्यक्ष वैदेशिक लगानी भित्र्याउँदै आएको छ ।
  एफडीआई भित्र्याउने प्रक्रिया नै झन्झटिलो        