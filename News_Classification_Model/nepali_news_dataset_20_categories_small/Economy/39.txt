
﻿आज राष्ट्रिय धान दिवस
किरण आचार्य
काठमाडौं, १५ असार
आकासे पानीको भरमा धान खेती गर्नुपर्ने बाध्यतामा रहेका किसानका लागि यो वर्ष परिणाम सुखद् हुने देखिएको छ । मौसमले साथ दिएका कारण यो वर्ष बेलैमा रोपाइँ सुरु भएको छ भने लामो समय मौसम अनुकूल हुने विज्ञहरूको पूर्वानुमानले किसानमा आशा जगाएको छ । पानी परेसँगै किसानहरू मुलुकभर राष्ट्रिय धान दिवस तथा रोपाइँ महोत्सव मनाइरहेका छन् ।
कृषि विकास मन्त्रालय पनि मौसमले यस पटक साथ दिने संकेत दिएकाले धान उत्पादन वृद्धि हुने विश्वासमा छ । “रोपाइँ त साउन १५ सम्म नै हुनेगर्छ भने यसपालि मौसम ढिलासम्म रहने वैज्ञानिकको अनुमान पनि छ,” मन्त्रालयका सचिव उत्तम भट्टराईले भने, “यो मौसमको राम्रो संकेत हो । अन्य समस्या नआएमा तीन वर्षअघिको जस्तै धान उत्पादन हुन्छ भन्नेमा म विश्वस्त छु ।” मन्त्रालयले मलखादको व्यवस्थापनलाई प्राथमिकता दिएको र धान उत्पादन प्रोत्साहनका कार्यक्रमहरू थप गरिने उनले बताए ।
तीन वर्षअघि ५० लाख ७२ हजार मेट्रिक टन धान उत्पादन भएको थियो । मौसमको अनुकूलता रहिरहे र प्राकृतिक विपत्ति नआएमा आगामी वर्ष चालू आवको तुलनामा थप ७ लाख ७३ हजार मेटन धान उत्पादन अनुमान सचिव भट्टराईको छ । गत वर्ष देशभर ४७ लाख ८८ हजार मेट्रिक टन धान उत्पादन भएको मन्त्रालयको तथ्यांक छ ।
बीउबिजन, मलखाद र सिँचाइसमेतको उचित व्यवस्थापन नहुँदा पछिल्ला ५ वर्षमा बर्सेनि उत्पादन घट्दो क्रममा छ । “यसपालिको वर्षाका कारण देशभर नै हाम्रा किसान साथीहरू उत्साहसाथ धान रोपाइँमा व्यस्त भएको खबर पाएका छौं,” राष्ट्रिय कृषक समूह महासंघका अध्यक्ष उद्वव अधिकारी भन्छन्, “हामी मौसमको अनुकूलताका कारण यो वर्ष धान उत्पादन वृद्धि होला भन्ने आशमा रोपाइँमा व्यस्त छौं ।”
मौसमको प्रतिकूलता र नाकाबन्दी तथा भूकम्पका कारण बीउबिजन तथा मलखाद व्यवस्थापन खलबलिँदा चालू आर्थिक वर्षमा कुल ४२ लाख ९९ हजार मेट्रिक टनमात्र उत्पादन भएको थियो । यो उत्पादन पछिल्लो ६ वर्ष यताकै न्यून हो । मौसमको अनुकूलता र मलखाद व्यवस्थापन सहज रूपमा भएको वर्ष आर्थिक वर्ष ०६८÷६९ मा हालसम्मकै अधिकतम ५० लाख ७२ हजार मेट्रिक टन धान उत्पादन भएको कृषि विकास मन्त्रालयको तथ्यांक छ ।
विश्वका १ सय ३३ मुलुकमा उत्पादन धान उत्पादन हुँदै आएको छ । नेपालमा १४ लाख २० हजार हेक्टरमा धान उत्पादन हुँदै आएको छ । नेपालमा वर्षभर उत्पादन हुने कुल खाद्यान्नमध्ये ५५ प्रतिशत हिस्सा धानको छ भने धानले मात्र कुल ग्रार्हस्थ्य उत्पादनमा ७ प्रतिशत योगदान गर्छ । कृषि कुल गार्हस्थ्य उत्पादनमा २० प्रतिशत योगदान रहेको धान उत्पादनको ६९.७ प्रतिशत हिस्सा तराई क्षेत्रको छ । नेपालमा धानको उत्पादकत्व ३.१७ मेटन छ भने छिमेकी मुलुक भारतको ३.७, चीनको ६.७ र बंगलादेशको ४.४ प्रतिशत छ ।
धानविज्ञ डा. भोलामान सिंह बस्नेत यसपालिको मनसुनले उत्पादन वृद्धिको संकेत दिएको बताउँछन् । “नेपालमा मात्र होइन, विश्वभर नै समयमा मनसुन सुरु भएको वर्ष धान धेरै फल्ने गरेको पाइन्छ,” उनले भने, “तर, नेपालमा भने सिँचाइ, बिउ र मलखादको व्यवस्थापन अझै राम्रोसँग हुन नसकेकाले उत्पादकत्व वृद्धिदर भने कम छ ।”
  मनसुनले किसान उत्साहित        