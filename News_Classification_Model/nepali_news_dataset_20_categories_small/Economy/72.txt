
﻿‘प्रविधि तटस्थता’को व्यवस्थासहित फ्रिक्वेन्सी नीति परिमार्जनका लागि प्राधिकरणको प्रस्तावकृष्ण रिजाल/नयाँ पत्रिकाकाठमाडौं, २३ असार
नेपालको टेलिकम क्षेत्रमा नयाँ प्रतिस्पर्धी भित्रन सक्ने भएको छ । दूरसञ्चार प्राधिकरणले फोरजी प्रविधिमा आधारित सेवा सञ्चालनका लागि नयाँ कम्पनीलाई नेपाल प्रवेशको बाटो खुला गर्न लागेको हो । यसका लागि  प्राधिकरणले फ्रिक्वेन्सी नीति निर्धारण समितिमा नीति परिमार्जनका लागि प्रस्ताव लैजाने निर्णय गरेको छ ।
प्राधिकरण सञ्चालक समितिको मंगलबार साँझ बसेको बैठकले फोरजीमा नयाँ कम्पनीलाई स्वीकृति दिन सक्ने गरी फ्रिक्वेन्सी नीति परिमार्जनको प्रस्ताव लैजाने निर्णय गरेको हो । प्राधिकरणले फोरजी फ्रिक्वेन्सीको बोलकबोलमा नयाँ कम्पनीलाई पनि प्रतिस्पर्धा गर्न दिने नीतिगत व्यवस्था गर्न समितिमा प्रस्ताव लैजाने निर्णय गरेको प्रवक्ता मीनप्रसाद आर्यालले जानकारी दिए । दूरसञ्चार प्राधिकरणले ‘दूरसञ्चार सेवाको रेडियो फ्रिक्वेन्सीसम्बन्धी नीति, २०६९’मा रहेका विभिन्न प्रावधानलाई परिमार्जन गर्न समितिसमक्ष प्रस्ताव गर्ने निर्णय गरेको हो ।
प्राधिकरणले ७०० मेगाहर्ज ब्यान्ड र २६०० मेगाहर्ज ब्यान्डको फ्रिक्वेन्सी बोलकबोलमार्फत बाँडफाँड गर्ने नीति लिन प्रस्ताव गरेको हो । ७०० ब्यान्डमा रहेको फ्रिक्वेन्सीलाई तीन भागमा बाँडेर बोलकबोलमार्फत वितरण गर्नुपर्ने प्राधिकरणको सिफारिस छ । त्यस्तै, २६०० ब्यान्डको फ्रिक्वेन्सीलाई समेत विभिन्न भागमा टुक्र्याएर वितरण गर्नुपर्ने प्रस्ताव गरिएको छ । यद्यपि, दुवै ब्यान्डका फ्रिक्वेन्सीको बोलकाबोलका लागि न्यूनतम मूल्य भने प्रस्ताव गरेको छैन । दूरसञ्चार प्राधिकरणले फोरजीमा नयाँ कम्पनीलाई आउन दिनेबारे सैद्धान्तिक अवधारणा बनाएको प्राधिकरण सञ्चालक समितिका एक सदस्यले बताए । ‘भएका सेवा प्रदायकका साथै नयाँ कम्पनीबीच प्रतिस्पर्धा गराएर फ्रिक्वेन्सी वितरण गर्ने अवधारणा बनाएको हो,’ उनले भने, ‘समितिले यसलाई स्विकार्ने अपेक्षा गरेका छौँ ।’
प्राधिकरणले प्रविधि तटस्थ (टेक्नोलोजी न्युट्रल)गरेर अहिले बाँडिएको फ्रिक्वेन्सीमार्फत समेत थ्रिजी र फोरजी चलाउन दिने नीति लिन सिफारिस गरेको छ । यद्यपि, प्रविधि तटस्थ गरी थ्रिजी र फोरजी चलाएमा भने फ्रिक्वेन्सीको मूल्य साविकभन्दा झन्डै तेब्बरसम्म बुझाउनुपर्ने उनले जानकारी दिए ।
वाइम्याक्स फ्रिक्वेन्सीमा दुई मूल्य
२३०० सय मेगाहर्ज ब्यान्डको फ्रिक्वेन्सीमा दुईवटा मूल्य निर्धारणका लागि प्रस्ताव गरिएको छ । यसमा टेलिफोन सेवाप्रदायकका लागि प्रतिमेगाहर्ज वार्षिक ९० लाख रुपैयाँ र इन्टरनेट सेवा प्रदायकका लागि प्रतिमेगाहर्ज वार्षिक ४९ लाख रुपैयाँ निर्धारण गर्न प्रस्ताव गरेको हो ।
मर्जरलाई प्रोत्साहन
प्राधिकरणले नीति परिमार्जनका लागि तयार पारेको प्रस्तावमा टेलिकम सेवाप्रदायकबीचको मर्जरलाई प्रोत्सहन गर्नुपर्ने उल्लेख छ । प्राधिकरणले मर्जरमा गएका टेलिफोन सेवा प्रदायकलाई तोकिएको भन्दा बढी फ्रिक्वेन्सी दिनसमेत प्रस्ताव गरेको छ ।
२१०० ब्यान्डको व्यवस्था यथावत्
प्राधिकरणले मौजुदा नीतिले २१०० ब्यान्डको फ्रिक्वेन्सीमा लिइएको व्यवस्थालाई निरन्तरता दिन प्रस्ताव गरेको छ । २१०० ब्यान्डमा रहेको १०-१० मेगाहर्ज फ्रिक्वेन्सी टेलिकम र एनसेलले थ्रिजी सञ्चालनमा प्रयोग गर्दै आएका छन् । मौजुदा नीतिले उक्त ब्यान्डको फ्रिक्वेन्सी शुल्क प्रतिमेगाहर्ज न्यूनतम १ करोड २० लाख रुपैयाँ प्रतिवर्ष तोकेको छ । उक्त फ्रिक्वेन्सीको पनि बडाबड गरिने नीतिमा उल्लेख छ ।
नवीकरण शुल्क आम्दानीअनुसार
दूरसञ्चार प्राधिकरणले सेवा प्रदायकको आम्दानीअनुसार नविकरण दस्तुर लिने व्यवस्था गर्न सरकारलाई सिफारिस गर्ने भएको हो । प्राधिकरण सञ्चालक समितिको बैठकले दोस्रोपटकको नवीकरणका लागि सेवा प्रदायकको वार्षिक आम्दानीको ४ प्रतिशत रकम लिने व्यवस्था गर्न सरकारलाई सिफारिस गर्ने निर्णय गरेको हो ।
कार्यान्वयन नै नभई नीति फेरिँदै
बाबुराम भट्टराई नेतृत्वको सरकारले ०६९ मा ल्याएको ‘दूरसञ्चार सेवाको रेडियो फ्रिक्वेन्सी (बाँडफाँड तथा मूल्यसम्बन्धी) नीति’ हालसम्म पनि कार्यान्वयन हुन सकेको छैन । नीति आएको ४ वर्ष बितिसक्दासमेत सरकार र प्राधिकरणले नीतिले तोकेअनुसार फ्रिक्वेन्सीको बाँडफाँड तथा मूल्य निर्धारण गर्न सकेका छैनन् ।
नीति कार्यान्वयन नहुँदा एकतार्फ राज्यले करोडौँ राजस्व गुमाएको छ भने अर्कातर्फ जनताले फोरजीलगायतका नयाँ प्रविधिको उपयोग गर्न पाएका छैनन् । उक्त नीति समयसापेक्ष नभएको र त्यसले गरेको व्यवस्था अहिलेको प्रविधिअनुसार अमिल्दो भएकाले नीति परिवर्तन अत्यावश्यक रहेको प्राधिकरणले जनाएको छ ।
प्रविधि तटस्थ गर्दै फोरजी र थ्रिजी चलाउन दिइने
हाल टुजीका लागि प्रयोग भइरहेको ९०० मेगाहर्ज ब्यान्डको फ्रिक्वेन्सीमा थ्रिजी चलाउन दिइने भएको छ । त्यस्तै, टुजी चलाउन प्रयोग भइरहेको १८०० मेगाहर्जको ब्यान्डमा फोरजी चलाउन दिइनेछ । यी दुई ब्यान्डमा टुजी मात्रै चलाइएमा विद्यमान नीतिले तोकेअनुसारकै मूल्य तिर्नुपर्ने हुन्छ । तर, प्रविधि तटस्थ गरी थ्रिजी र फोरजी चलाएमा भने नयाँ मूल्य बुझाउनुपर्ने हुन्छ । प्राधिकरणले प्रविधि तटस्थ गरी १८०० ब्यान्डमा फोरजी चलाएमा प्रतिमेगाहर्ज वार्षिक १ करोड ८० लाख रुपैयाँ मूल्य लिन र ९०० ब्यान्डमा थ्रिजी चलाएमा प्रतिमेगाहर्ज वार्षिक २ करोड ४० लाख रुपैयाँ मूल्य लिन प्राधिकरणले प्रस्ताव गरेको हो ।