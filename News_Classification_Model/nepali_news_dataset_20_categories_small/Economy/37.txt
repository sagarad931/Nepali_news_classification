
﻿काठमाडौं, १५ असार – मुलुकको आम्दानीको मुख्य स्रोतका रूपमा विप्रेषण आप्रवाह (रेमिट्यान्स)को हिस्सा बढ्दै गएको छ । युवाहरू कामको खोजीमा बिदेसिने क्रम बढेसँगै सहरी क्षेत्रभन्दा ग्रामीण क्षेत्रको कुल आम्दानीमा रेमिट्यान्सको हिस्सा उच्चदरले बढेको छ ।
नेपाल राष्ट्र बैंकले हालै सार्वजनिक गरेको घरपरिवार बजेट सर्वेक्षणअनुसार ग्रामीण क्षेत्रको घरपरिवार आम्दानीमा रेमिट्यान्सको हिस्सा २३.६८ प्रतिशत छ भने सहरी क्षेत्रमा यस्तो हिस्सा १३.२३ प्रतिशत मात्रै छ ।  अध्ययनले प्रतिपरिवार मासिक रेमिट्यान्स ६ हजार ५१४ रुपैयाँ प्राप्त हुने देखाएको छ । ९ वर्षअघि राष्ट्र बैंकले गरेको गरेको यस्तै सर्वेक्षणअनुसार रेमिट्यान्स आयको हिस्सा २०.६ प्रतिशत थियो र प्रतिपरिवार औसत ४ हजार ५ सय ८२ रुपैयाँ प्राप्त हुन्थ्यो । त्यसबेला ग्रामीण क्षेत्रमा रेमिट्यान्स आयको मुख्य स्रोतको रुपमा तेस्रो स्थानमा थियो ।
सर्वेक्षणमा कुल आम्दानीको हिस्सामा रेमिट्यान्सको योगदान १६.१ प्रतिशतबाट बढेर १७.६१ प्रतिशत पुगेको छ । रेमिट्यान्ससँगै कुल आयमा तलब, ज्याला, भत्ता र पेन्सनको हिस्सा पनि बढ्दै गएको छ । यो क्षेत्रको आम्दानी कुल आयमा ३०.२६ प्रतिशत पुगेको छ । यसले नेपालीहरू अन्य काममा भन्दा विदेश जान वा मुलुकभित्रै जागिरतर्फ केन्द्रित रहेको संकेत गरेको छ ।
कृषिप्रधान मुलुक भए पनि ग्रामीण क्षेत्रमा कृषिबाट प्राप्त हुने आम्दानीले ११.३६ प्रतिशत मात्रै योगदान पु¥याएको छ । सहरी क्षेत्रसमेतको समग्रमा भने यसको योगदान ७.१२ प्रतिशत छ । ग्रामीण क्षेत्रमा पनि आम्दानीको मुख्य स्रोतका रूपमा तलब, ज्याला, भत्ता र पेन्सन रहँदै आएको छ । ग्रामीण क्षेत्रको औसत आम्दानीमा यसको हिस्सा २६.४२ प्रतिशत छ भने समग्रतामा ३०.२६ प्रतिशत छ । सहरी क्षेत्रमा तलब, ज्याला, भत्ता र पेन्सनको हिस्सा केही उच्च (३३.०३) प्रतिशत छ ।
ग्रामीण क्षेत्रमा व्यवसाय आयले तेस्रो स्थान लिएको छ । व्यवसाय आयको हिस्सा २२.६८ प्रतिशत छ । सहरी क्षेत्रमा व्यवसाय आयको हिस्सा २५.७ प्रतिशत छ भने समग्रतामा २४.४३ प्रतिशत छ । सर्वेक्षणअनुसार यसअवधिमा भाडाबाट आम्दानी ह्वात्तै बढेको छ । २००५÷०६ मा भाडा तथा अन्य भाडाबाट हुने आम्दानीको हिस्सा १०.२ प्रतिशत रहेकामा २०१४÷१५ मा बढेर १७.२५ प्रतिशत पुगेको छ । रकमका आधारमा यसअघि मासिक औसत भाडा २ हजार ७ सय ९६ रुपैयाँ प्राप्त हुने गरेकामा हाल ५ हजार १ सय ९६ रुपैयाँ प्राप्त भएको देखिन्छ ।
  आम्दानी स्रोतमा बढ्दै रेमिट्यान्स हिस्सा        