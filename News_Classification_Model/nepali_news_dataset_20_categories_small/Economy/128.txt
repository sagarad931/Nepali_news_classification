
﻿कारोबार संवाददाता
काठमाडौं, ३ साउन
काभ्रेको पाँचखालबाट काठमाडौंको कालिमाटी बजारमा ल्याइएको तितेकरेलामा विषादीको मात्रा उच्च भेटिएको छ । कालिमाटीस्थित बाली संरक्षण निर्देशनालयको प्रयोगशालामा परीक्षण गर्दा विषादीको मात्रा उच्च भेटिएको हो ।
प्रयोगशालामा आइतबार तरकारीका १० वटा नमुना परीक्षण गरिएकोमा काभ्रेबाट ल्याइएको तितेकरेलामा विषादीको मात्रा उपभोग गर्न मिल्नेभन्दा अधिक (रातो) पाइएपछि ७० किलो करेला नष्ट गरिएको कालिमाटिस्थित विषादी अवशेष द्रुत विश्लेषण प्रयोगशालाका अधिकृत जितबहादुर थापाले बताए । यसअघि शुक्रबार गरिएको ६ वटा तरकारीको नमुना परीक्षणमा पनि काठमाडौंमा उत्पादन गरी कालिमाटी बजार ल्याइएको रातो गोलभेंडामा विषादीको मात्रा उच्च पाइएपछि ४५ किलो गोलभेंडामा नष्ट गरिएको उनले बताए ।
विषादी प्रयोगशाला स्थापना गरेदेखि नेपाल फलफूल तथा तरकारी बजार विकास समितिले सञ्चालन गरेको कालिमाटी तरकारी बजारमा भित्रने तरकारीमा विषादीको मात्र घट्दो क्रममा थियो । तर, वैशाखयता केही नमूनामा भने अधिक विषादी पाइन थालेको हो । आइतबार परीक्षण गरिएको करेलामा पनि ८० प्रतिशतसम्म विषादी पाइएको हो । यसअघि पनि असार २३ गते ४० किलो काँक्रो, वैशाख ७ गते चितवनबाट आएको ३३ किलो घ्यु सिमीमा पनि विषादीको मात्रा खान मिल्नेभन्दा अधिक पाइएको प्रयोगशालाले जनाएको छ ।
प्रयोगशालाले तरकारीमा ३५ प्रतिशतभन्दा कम विषादी देखा परेमा खान मिल्ने (हरियो), ३५ देखि ४५ सम्म देखा परेमा केही दिन कुर्नुपर्ने (पहेँलो) र ४५ प्रतिशतभन्दा बढी देखा परे नष्ट गर्नुपर्ने (रातो) भनी वर्गीकरण गरेर परीक्षण गरिरहेको छ । दुई वर्षअघि प्रयोगशाला स्थापना गर्दा तरकारीमा विषादीको मात्रा उच्च पाइएपछि कालिमाटीमा भित्रने तरकारीमा विषादीको घट्दो क्रममा थियो ।
नेपाल तरकारी तथा फलफूल व्यवसायी महासंघका अध्यक्ष खोमप्रसाद घिमिरेले विषादी प्रयोगशालाका कारण उपभोक्ताले विषादीरहित तरकारी उपभोग गर्न पाउने भएकाले यसतर्फ सबै सचेत हुनुपर्ने बताए । “तरकारीमा विषादीको मात्रा उच्च हुँदा सबै उपभोक्ताको स्वास्थ्यमा नकारात्मक असर पर्ने हो,” उनले थपे, “त्यसैले कृषकले उत्पादन गर्दा मात्रा पु¥याएर मात्रा विषादी प्रयोग गर्नुपर्छ, व्यापारीलाई पनि विषादी भएको तरकारी बिक्री नगर्न अनुरोध गर्छु ।” उनले विषादीलाई दुरुत्साहन गर्नमा सरकारको थप सक्रियता हुनुपर्ने बताए ।
  तितेकरेलामा अत्यधिक विषादी, काँक्रो र गोलभेंडामा पनि विषको मात्रा उच्च        