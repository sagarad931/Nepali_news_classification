
﻿
२९ भदौ, काठमाडौं । अल्टिच्युड एयर प्रालिले नयाँ हेलिकोप्टर ल्याउने भएको छ । हेलिकोप्टर व्यवसायमा हालैमात्र प्रवेश गरेको यो एयरले फ्रान्सको एयरबस कम्पनीको पछिल्लो प्रविधिद्वारा निर्माण गरेको ३५० बि ३ ई एज १२५ को हेलिकप्टर ल्याउन लागेको हो ।
यो हेलिकोप्टरबाट उच्च स्थानमा गएर उद्धार गर्न सहज हुने अल्टिच्यूड एयरका उपाध्यक्ष फुर्वा ग्याल्जेन शेर्पाले अनलाइनखबरलाई बताए ।
‘हेलिकोप्टर फ्रान्सबाट भारतको कलकत्तासम्म आइपुगिसकेको छ, एक/दुई दिनमै नेपाल भित्रिने छ,’ शेर्पाले भने, ‘आगामी ४ महिनाभित्र अरु २ वटा हेलिकोप्टर पनि भित्राउने छौं ।’
अहिले ल्याउन लागिएको हेलिकोप्टरबाट २ हजार ७ सय फिट उचाइसम्म गएर उद्दार गर्न सकिने छ । पाइलटसहित ६ जनाको क्षमता रहेको उक्त हेलिकोप्टर २८ करोड नेपाली रुपैयाँमा किनिएको शेर्पाले जानकारी दिए ।
‘हिमाल आरोहणमा गएका सदस्यहरु उच्च स्थानमा कठिनाई झेल्दा निकै समस्या भएको थियो, अब यी कुराहरुलाई अल्टिच्यूड एयरले केही राहत दिने छ,’ उनले भने ।