
﻿मोहन गुरुङ
काठमाडौं, २१ जेठ- मौज्दात सकिएपछि साल्ट ट्रेडिङ कर्पाेरेसनले थप ३० हजार टन चिनी आयात गर्ने भएको छ । कर्पोरेसनमा मौज्दात सकिएसँगै निजी क्षेत्रले कार्टेलिङ गरी २ महिनाको अवधिमा भाउ बढाएर प्रतिकिलो ६८ बाट ८० रुपैयाँसम्म पु¥याएका छन् । कर्पोरेसन चिनीको मुख्य बितरकसमेत हो ।
राष्ट्रिय उपभोक्ता अनुसन्धान मञ्चका अध्यक्ष माधव तिमिल्सिनाले व्यापारीहरूले सिन्डिकेट गरेर कृत्रिम मूल्यवृद्धि गरेको बताए । “दुई महिनादेखि चिनीको मूल्य निरन्तर वृद्धि भइरहेको छ,” उनले भने, “चैतमा प्रतिकिलो ६८ रुपैयाँ पर्ने चीन अहिले ८० रुपैयाँ पुगिसकेको छ ।” मूल्य नियन्त्रणका लागि सरकारले पर्याप्त मात्रामा बजारमा चिनी पठाउनुपर्छ । तर, मुख्य बितरकसँगै अभाव भएपछि व्यापारीहरूले खेल्ने मौका पाएका छन् ।
साल्ट ट्रेडिङकी महाप्रबन्धक उर्मिला श्रेष्ठले स्वदेशी उद्योगबाट खरिद गरिएको चिनी बिक्री भइसकेको जानकारी दिइन् । “यस वर्ष स्वदेशी उत्पादनले माग धान्न नसक्ने भएकाले विदेशबाट चिनी आयात गर्ने प्रस्ताव आपूर्ति मन्त्रालयमा पेस गरिसकेका छौैैं,” उनले भनिन्, “अहिले २ महिना पुगिसक्यो, आयातको अनुमति पाएका छैनौं ।” स्वदेशमै उत्पादन पर्याप्त भएको भन्दै दुई वर्षदेखि सरकारले साल्ट ट्रेडिङलाई चिनी आयातको अनुमति दिएको छैन ।
स्वदेशको माग धान्नका लागि वार्षिक २ लाख ६० हजार मेट्रिकटन चिनी आवश्यक पर्छ । यस वर्ष निजी उत्पादकसँग १ लाख ३० हजार मेट्रिकटन मात्र चिनी मौज्दात छ । “स्वदेशमा उत्पादन कम भएकाले बजारमा चिनीको अभाव हुन नदिन पहल गरिरहेका छौं,” आपुर्ति मन्त्रालयका प्रवक्ता आनन्दराम रेग्मीले भने, “आपूर्ति बढाउन साल्ट ट्रेडिङलाई ३० हजार मेट्रिकटन चिनी आयात गर्न प्रस्ताव मन्त्रिपरिषद्मा पठाइसकेको छ । यो चिनीले मंसिरसम्मको माग धान्नेछ ।” दसंै तिहार, छठलगायतका पर्वमा चिनीको खपत बढी हुन्छ ।
मागभन्दा आपूर्ति कम हुँदा मूल्यसमेत अस्वभाविक वृद्धि भएकाले चिनीको आपूर्ति बढाउन लागिएको रेग्मीले बताए । “उद्योगीसँग पनि छलफल गर्दा मागबमोजिम उत्पादन नभएको पाइयो,” उनले भने, “निजी क्षेत्रबाट आफूखुसी मूल्यवृद्धि गर्न नदिन साल्ट ट्रेडिङले चिनी बेच्न आवश्यक छ ।” साल्ट ट्रेडिङले १ प्रतिशत भन्सार शुल्कमा चिनी आयात गर्छ ।
चिनी उद्योग संघका अध्यक्ष शशिकान्त अग्रवालले पेट्रोलियम पदार्थको अभाव र वर्षा पनि कम भएकाले यस वर्ष चिनी उत्पादन कम हुने बताए । डिजेल अभावले किसानबाट उद्योगसम्म उखु पु¥याउन नसकिएको र उद्योग कम चलेकाले उत्पादनमा कमी आएको होे । “तत्काल चिनीको अभाव हुँदैन, निजी क्षेत्रसँग चिनी मौज्दात छ,” उनले भने, “केही समयपछि अभाव हुन देखिएकाले २०÷२५ हजार मेट्रिकटन आयात गर्न सरकारलाई सुझाव दिएका छौं ।”
साल्ट ट्रेडिङलाई समयमै चिनी आयात गर्न नदिएर सरकारले निजी क्षेत्रलाई लुट गर्न दिएको तिमिल्सेनाको आरोप छ । “निजी क्षेत्रले चिनी पर्याप्त छ भने पनि मूल्य निरन्तर बढाइरहेको छ,” उनले भने, “तर, सरकारले अनुगमन गरेर कारबाही गरेको छैन ।” साल्ट ट्रेडिङलाई आयात गर्न नदिए चिनीको मूल्य बढेर १ सय रुपैयाँ पुग्ने देखिएको उनको भनाइ छ ।
  साल्ट ट्रेडिङमा मौज्दात सकिँदा व्यापारीले भाउ बढाए        