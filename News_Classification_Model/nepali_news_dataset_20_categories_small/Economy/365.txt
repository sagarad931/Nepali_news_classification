
﻿२० कात्तिक, रामपुर(पाल्पा) । जिल्लामा विभिन्न आधुनिक प्रविधि भित्रिएसँगै पुराना प्रविधि लोप हुँदै गएका छन् । गाउँघरमा हातले कुँदेर बनाइएका तामाका भाँडा नयाँ प्रविधिको प्रयोगले हराउँदै गएका छन् ।
यी सामानको सट्टामा अहिले बजारमा मेसिनबाट उत्पादित सामान भित्रन थालेका छन् । तामाको भाँडाको सट्टामा स्टिल, प्लास्टिकका भाँडाको प्रयोग बढ्दो छ ।

झडेवाका वीरबहादुर नेपालीको घरमा कुनै समय नयाँ भाँडा बनाउने, पुरानो तामाका भाँडालाई नयाँ स्वरुप र शैलीमा फरक किसिमको भाँडा बनाउन आउनेको निकै भीड लाग्ने गरेकोमा आजभोलि सुनसान बनेको छ ।
यस क्षेत्रमा धेरैले तामाका भाँडा बनाएर जीविकोपार्जन गर्ने गर्दथे, यतिखेर स्टिल र प्लास्टिकका भाँडाको प्रयोगले व्यवसाय नै लोप भएको नेपालीले बताए।
मेसिनद्वारा निर्मित सामग्री बजारमा आउन थालेपछि प्रतिस्पर्धा गर्न नसक्नु, तामाका सामाग्रीको उपयोग कम हँुदै जानु जस्ता कारणले गर्दा विस्थापित हुन पुगेको हो ।
स्थानीय प्रविधिको उपयोग गरी निर्मित अमखोरा, तमौरा, गाग्री, मानापाथीलगायतका बस्तु अहिले लोप हँुदै गएको पुराना उद्यमी तेजबहादुर विश्वकर्मा बताउँछन् ।
झडेवाकोबगाले, हुमिन, रुप्से, बन्दीपोखरा, बौघापोखराथोक, अर्गली, ख्याहा, ताहुँ जस्ता २० भन्दा बढी गाविसमा सञ्चालित उद्योगमा झन्डै एक हजार व्यक्तिलाई रोजगारी मिलेको स्थानीयवासी बताउँछन् ।
अहिले व्यवसाय नै हराउँदै गएपछि गाउँमा विदेश जाने युवाको सङ्ख्या बढ्दो छ । घरेलु उद्योगभित्रपर्ने भए पनि यस्ता उद्योगलाई निरन्तरता दिन कही कतैबाट पहल भएन् । पाल्पा जिल्लालाई तामाका भाँडाका लागि प्रख्यात बनाउन सकिने अवसर पनि थियो त्यो अवसरलाई कुनै निकायले जगाउन नसक्दा यतिखेर हराउन पुगेको पुराना उद्यमीको भनाइ छ ।
उद्योग वाणिज्य सङघका अध्यक्ष मोहनप्रसाद श्रेष्ठ यस्ता उद्योग संरक्षण र विकास आफ्नो प्राथमिकतामा परेको बताउँछन् ।

