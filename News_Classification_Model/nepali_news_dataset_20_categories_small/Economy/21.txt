
﻿उत्तम चौलागाईं
खोटाङ, ३० जेठ
खोटाङमा सञ्चालित साना सवारी साधनमा लिइने मनपरी भाडाले यात्रु मारमा परेका छन् । काउन्टरपिच्छेको मनपरी भाडाले यात्रु मारमा परेका हुन् ।
जिल्लामा ४० भन्दा बढी साना गाडी सञ्चालित छन् । व्यवसायीहरूले काउन्टरैपिच्छे फरक–फरक भाडा असुल्दै आएका छन् । यसबारे स्थानीय प्रशासन मौन बसेपछि व्यवसायीहरूलाई थप हौसला थपिएको छ ।
काउन्टरवालाले प्रतिव्यक्ति कम्तीमा १ हजार लिने गरेका छन् । यसबाहेक खराब सडक, वर्षातलगायतका विभिन्न बहानामा ३ हजार रुपैयाँसम्म लिने गरेको यात्रुको गुनासो छ । भाडा महँगो भयो भनेर गुनासो गर्दासमेत गाडी स्टाफले हप्काएको लोकसेवाको परीक्षा दिन दिक्तेल आएकी ओखलढुंगाकी अनिता खत्रीले बताइन् । यसरी असुलिएको रकम गाडी साहूलाई समेत थाहा नदिई काउन्टरकै कर्मचारीले लुकाउने गरेको पाइएको छ ।
“काउन्टरवालाले कत्ति पैसा लिँदैछ भन्ने थाहा हुँदैन । हिसाब देखाउँदा मिलाएर देखाउँछन्,” यातायात व्यवसायी गोपाल श्रेष्ठले भने, “असुलेको पैसा आफ्नै खल्तीमा हाल्छन् ।” त्यसो त अघिल्लो वर्ष निर्धारण गरिएको दररेट अझैसम्म अध्यावधिक गरिएको छैन । अघिल्लो वर्षका लागि स्थानीय प्रशासनको रोहबरमा निर्धारण गरिएको भाडा दररेटअनुसार बढीमा १५ प्रतिशतसम्म भाडा बढाउने सहमति भएको थियो । अत्यधिक महँगो भाडा लिँदा पनि यातायात व्यवसायी र प्रशासन मौन बस्नु शंकास्पद भएको नेपाली कांग्रेसका युवा नेता चन्द केसीले बताए । उनले ३ दिनअघिमात्र काठमाडौंबाट दिक्तेल आउँदा जयरामबाट ४ जनाको १० हजार तिरेको भए पनि राति १ बजे बाम्राङस्थित मुडेमा ल्याएर उल्टै हप्काएर अलपत्र पारेको बताए । उनले भने, “सडक सभ्यता जिम्मेवारिता नै थाहा नभई सवारी चालकले सामान्य मानिसलाई के गर्छन् होला त ? यति धेरै मनोमानी गर्दा पनि प्रहरी, प्रशासन र व्यवसायी किन मौन छन् ?” उनीहरूलाई ना १ ज ४१५६ नम्बरको गाडीले पूरै भाडा लिएर पनि बीच बाटोमै छाडेको थियो ।
स्थानीय प्रशासनको रोहबरमा अघिल्लो वर्ष निर्धारण गरिएको भाडा दरअनुसार दिक्तेलदेखि जयरामघाटसम्म ७ सय, दिक्तेल–काठमाडौं १ हजार ८ सय, दिक्तेल –गाईघाट ९ सय, दिक्तेल–कटारी १ हजार र दिक्तेल–हलेसी ५ सय थियो । यसको १५ प्रतिशतसम्म बढी साना गाडीले लिन पाउने भनी उल्लेख गरिएको थियो ।
खोटाङ यातायात व्यवसायी संघका अध्यक्ष गणेशविक्रम शाही मनपरी रूपमा भाडा लिँदा यात्रु ठगिएको स्वीकार गर्छन् । उनका अनुसार हिलाम्मे सडकमा पनि १ लिटर तेलले २ किलोमिटर सवारी कुद्छ । दिक्तेलदेखि जयरामसम्म ७० किलोमिटर मात्रै सडक छ । शाहीका अनुसार तीन हजार रुपैयाँको तेलमा दिक्तेल–जयरामघाट र जयरामघाट–दिक्तेल आउँजाऊँ गर्छ । “९ सिटे सवारीले १८ हजार र १४ सिटेले २८ हजारभन्दा बढी कमाइरहेका छन्,” उनले थपे, “नेपालकै हकमा ७० किलोमिटर सडकमा १ हजार भाडा कहीँ पनि छैन ।”
काठमाडौंदेखि दिक्तेल आउँदा पनि तेब्बर भाडा असुल्ने गरेका छन् । त्यतिमात्र होइन गन्तव्यमा नपु¥याई यात्रुलाई बाटैमा अलपत्र बनाउने गरेका छन् ।
त्यसो त जिल्लामा यातायात सिन्डिकेटले पनि यात्रुले हैरानी बेहोर्नुपरेको छ । यसले भाडामा एकाधिकार जमाएकाले यात्रुले सिन्डिकेटको हैरानी बेहोर्नु परेको हो । जिल्लामा रूपाकोट यातायात सेवा, त्रिदेव यातायात प्रालि, खोटाङ यातायात, हलेसी, मारतिका र सिटी भिलेज सञ्चालनमा छन् । रुट पर्मिट नहुँदा पनि यातायात अव्यवस्थित भएको व्यवसायीहरू बताउँछन् । यातायात राष्ट्रिय व्यवसायी संघका महासचिव सरोज सिटौलाले रुट पर्मिट नहुँदा खोटाङमा यातायात व्यवसाय व्यवस्थित गर्न नसकिएको बताए । उनले भने, “सेवा दिने नाममा सेवाग्राहीलाई लुट्न हुँदैन । प्रशासनले तत्काल भाडा कार्यान्वयन गरेर सहज सेवा दिनुपर्छ ।”
यातायात व्यवसायी संघ खोटाङका महासचिव राजकुमार राईले यातायात व्यवस्थित गर्न अनिवार्य टिकट प्रयोग, सिट क्षमताअनुसार मात्र यात्रु बोक्न, दर्ता गरेर मात्र सवारी सञ्चालनमा ल्याउनलगायतका विषयमा यातायात व्यवसायी, प्रशासन र सरोकारवालासँग अनुरोध गरिए पनि कार्यान्वयन हुन नसकेको स्वीकारे ।
प्रमुख जिल्ला अधिकारी चन्द्रबहादुर कार्कीले बढी भाडा असुलेकाबारे गुनासो आउनसाथ कारबाही गर्ने बताए । “यातायातको बेथिति रोक्न यही जेठ २४ गते जयराममा भएको सरोकारवालाहरूको भेलाले जयराममा प्रहरी हेल्प डेक्सको पनि व्यवस्था गरिएको छ ,” प्रजिअ कार्कीले भने, “त्यसैले पनि यस्तो समस्या छ जस्तो लाग्दैन ।” यातायातलाई अझै सुधार र व्यवस्थित गर्न जिल्लाका सरोकारवालासँग छलफल गर्ने उनले बताए ।
जिल्लास्थित विभिन्न सडक तथा सहरसँग जोडिएका दिक्तेल–गाईघाट, दिक्तेल–कटारी र दिक्तेल–काठमाडौं सडकको रुट पर्मिट छैन । यातायात समन्वय समितिद्वारा सडक सञ्चालनमा छ । सबै ठाउँमा नियमित र सहज यातायात चलाउने प्रयासमा रहेको उनको भनाइ थियो । यसबाहेक गाडी कर्मचारीको रुखो बोली व्यवहार र चालकको लापरबाही पनि उस्तै छ । २५ जनाको ज्यान जाने गरी गत चैत ३० भएको दुर्घटना चालकको लापरबाहीका कारण भएको छानबिन समितिले निष्कर्ष निकालेको छ ।
  काउन्टरैपिच्छे अलग–अलग भाडा        