
﻿भीमकुमार बाँस्कोटा
पाँचथर, २१ असार
प्राङबुङ–८ का चन्द्रमान खपाङ्गीले करेसाबारीमा ६० बोट किबी लगाएका छन् । चार वर्ष पहिले रोपेको किबीले यसपालिदेखि लटरम्म फल दिएको छ । महँगो मूल्यमा बिरुवा खरिद गरेका उनले आफ्नो अधिकांश समय किबी खेतीका लागि नै खर्चिएका छन् । अब उत्पादन भएको किबी कहाँ बिक्री गर्ने भन्ने पनि उनलाई थाहा छैन । “राम्रो आम्दानी हुन्छ रे भन्ने सुनेर खेती सुरु गरेको छु,” खपाङ्गीले भने, “समाजका अग्रजहरूले राम्रो हुन्छ भनेपछि गाउँका सबैले किबी खेती सुरु गरेका छौं ।” बजारको अध्ययन नगरी कृषकहरू अन्धाधुन्द किबी खेतीमा लागेका छन् ।
परम्परागत खेतीलाई छाडेर खपाङ्गीजस्तै पाँचथरका धेरै किसान किबी खेतीतर्फ आकर्षित भएका छन् । महँगो मूल्य तिरेर किबीको बिरुवा खरिद गरी कृषकहरूले खेती सुरु गरेका हुन् । “अहिलेसम्म त किबी रोप्ने मात्रा काम भएको छ,” प्राङबुङका भरत खपाङ्गीले भने “यसपालिदेखि राम्ररी उत्पादन सुरु भएको छ, बिक्री गर्ने बजारको भने टुंगो छैन ।”
फलफूलको राजा भनेर चिनिएको किबीको खेती छिमेकी जिल्ला इलामको सुलुबुङबाट सुरु गरिएको हो । सबै फलफूलको स्वाद एउटै किबीको फलमा पाइने भएकाले किबी स्वास्थ्यबद्र्धक हुने भनाइ छ । स्वास्थ्यबद्र्धक हुने र राम्रो मूल्य पाउने आशामा धेरै कृषकले बजारको अध्ययन नगरी किबी खेती गरेका हुन् ।
कृषकले  किबीको बिरुवा प्रतिगोट तीन सयदेखि पाँच सय रुपैयाँसम्ममा खरिद गरेर व्यावसायिक खेती सुरु गरेका हुन् । बोटबाट फल टिपेपछि धेरै दिन नटिक्ने र भण्डारणको व्यवस्था पनि नगरिएकाले कृषकहरूले उत्पादन गरेको किबी कुहिएर खेर जाने सम्भावना बढी छ । “सीमित मात्रमा उत्पादन हुँदा त स्वाद चाख्नका लागि भए पनि जिल्लामै खपत हुने थियो,” कृषि विकास कार्यालयका बागवानी अधिकृत हरिप्रसाद पाण्डेले भने, “धेरै उत्पादन भएपछि खपत हुने सम्भावना छैन ।” कृषककै सक्रियतामा प्राविधिकहलाई गाउँमै झिकाएर खेती गरिएको छ ।
जिल्लामा कति क्षेत्रफलमा किबी खेती गरिएको छ भन्ने एकिन विवरण छैन । प्रत्येक गाविसका कृषकले यसको खेती सुरु गरेकाले यसपालिदेखि ठूलो परिमाणमा किबी उत्पादन हुने कृषि कार्यालयको अनुमान छ । प्राविधिकहरूका अनुसार १५ सयदेखि २५ सय मिटरको उचाइमा किबी खेती गर्न उपयुक्त मानिन्छ । विगत सात वर्षयता पाँचथरमा किबीको खेती गर्न सुरु गरिए पनि पछिल्ला दुई वर्षमा यसको खेती गर्ने कृषकको संख्या बढेको छ ।
सुरुवाती वर्षहरूमा प्रतिकिलो हजार रुपैयाँसम्ममा बिक्री भएको किबी अहिले १५० रुपैयाँसम्म झरेको छ । उत्पादनमा वृद्धि भएपछि बजार अभावले किबीले मूल्य घटेको हो ।
  बजार नपाउँदा किबी कृषक चिन्तित        