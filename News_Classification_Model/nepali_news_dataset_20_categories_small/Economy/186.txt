
﻿
१७ साउन, भैरहवा । सरकारले क्रसर उद्योगका लागि नयाँ मापदण्ड जारी गरेपछि क्रसर उद्योगीलाई निल्नु न ओकल्नु जस्तो भएको छ ।
जिल्ला विकास समिति रुपन्देहीले नयाँ मापदण्ड पुरा नगरेका क्रसर उद्योगहरुबाट उत्पादित रोडा ढुंगा विक्री वितरणमा रोक लगाएपछि जिल्लामा रहेका क्रसर उद्योगीहरुले यहाँका उद्योगीहरुलाई निल्नु न ओकल्नुजस्तो भएको हो ।
नेपाल रोडा ढुङ्गा उद्योग व्यवसायी सघं रुपन्देहीले भैरहवामा पत्रकार सम्मेलन गरी सरकारले लागू गरेको नयाँ मापदण्ड अनुसार मुलुकको कुनै क्रसर उद्योग चल्नै नसक्ने जनाउँदै क्रसर उद्योगीहरुले चिन्ता व्यक्त गरेका छन् ।
यस्तो छ मापदण्ड
मुलकभर सचंलनमा रहेका क्रसरहरु अव्यवस्थित भएका कारण वातावरणमा प्रतिकुल असर पुगेको ठहर गर्दै त्यसलाई व्यवस्थित गर्न ससंदको प्राकृतिक स्रोत साधन समितिले २०६७ मा क्रसर सम्बन्धी नयाँ मापदण्ड लागू गर्दै उक्त मापदण्ड पुरा गर्न दुई बर्षको समय सम्बद्ध उद्योगीहरुलाई दिएको थियो ।
त्यस समितिको जारी गरेको मापदण्ड अनुसार क्रसर उद्योगहरुले चुरे क्षेत्रबाट एक किलोमिटर सम्म रोडा, ढुङ्गा, बालुवा उत्खनन् गर्न नपाइने, खोला किनार तथा राजमार्ग र पक्की पुलबाट पाँच-पाँच सय मिटर, हाइटेन्सन लाइनबाट सय मिटर तथा अन्तर्राष्ट्रिय सीमानाबाट एक किलोमिटर टाढा मात्र क्रसर उद्योग सञ्चालन गर्नुपर्ने साथै शिक्षण संस्था, स्वास्थ्य संस्था, धार्मिक, सांस्कृतिक, पुरातात्विक महत्वका स्थान, सुरक्षा निकाय, राष्ट्रिय वन, घनाबस्तीबाट दुई किलोमीटर भित्र उद्योग राख्न नपाइने र तालतलैया, पोखरी र जलाशयको २ सय मिटर क्षेत्रमा उत्खनन् प्रतिबन्ध गरीएको थियो ।
यो मापदण्ड अव्याहारिक, अपरिपक्क तथा बिना अध्ययन उद्योग धरासायी गराउने मनसायले लागू गर्न खोजीएको भन्दै क्रसर उद्योगीहरु आन्दोलीत भएपछि पटक-पटक गरी मापदण्ड लागु गर्ने अन्तिम समय गत असार मसान्तसम्म धकेलिएको थियो ।
यो मापदण्ड पुरा गर्न नसकेका जिल्लाका सबै क्रसर उद्योगहरुलाई जिल्ला विकास समिती रुपन्देहीले गत असार २९ गते पत्राचार गर्दै उत्पादन तथा विक्री वितरण रोक्का गराएको छ । सरकारले जारी गरेको नयाँ मपदण्ड जिल्लामा रहेका ३२ बटै क्रसर उद्योगले पुरा गरेका छैनन् ।
‘मापदण्ड अनुसार उद्योग चल्न सक्दैन’
नेपाल रोडा ढुङ्गा उद्योग व्यवसायी संघ रुपन्देहीका अध्यक्ष गोपाल ज्ञवालीले सरकारले लागु गरेको नयाँ मापदण्ड अनुसार मुलुकका कुनै पनि क्रसर उद्योग चल्ने अवस्थामा नरहेको बताउँछन् ।
‘सरकारले लागु गरेको नयाँ मापदण्ड अनुसार देशभरका कुनै पनि क्रसर उद्योग सञ्चालन हुन सक्ने अवस्थामा छैन’ पत्रकार सम्मेलनमा अध्यक्ष ज्ञवालीले भने, ‘सरकारले मापदण्डलाई संसोधन गर्नु या उद्योगीलाई छुट्टै स्थान तोकिदिनुको बिकल्प छैन ।’
उनले रुपन्देहीका क्रसर उद्योगलाई सरकारले म्याद नथपेको भनेर उत्पादन तथा बिक्री बितरण समेत गर्न नपाइने गरी रोक लगाइने र अन्य जिल्लामा भने समान खालका उद्योग निर्वाध रुपमा उद्योग सञ्चालन हुनुले विभेदपूर्ण व्यवहार भएको बताए ।
‘क्रसर उद्योग मापदण्ड अनुसार छैनन्’
मुलुकभरि संचालित ९९ प्रतिशत क्रसर उद्योग कायम गरिएको मापदण्ड अनुरुप नरहेको नेपाल रोडा ढुङ्गा उद्योग महासघंका केन्द्रीय सचिव चन्द्रमणि अधिकारीले बताए ।
उनका अनुसार छिमेकी जिल्ला नवलपरासी, कपिलबस्तु लगायत अन्य सबै जिल्लामा भने सरकारले म्याद नथपे पनि क्रसर उद्योग निर्बाध रुपमा संचालन भइरहेका छन् । स्वयम् जिल्ला विकास समितिलाई नै कर तिरेर कच्चा पदार्थ खरिद गरी उत्पादित माल विक्री वितरणमा रोक लगाइनुले आफु अन्यायमा परेको उनले बताए ।
‘हामीले नियमको पालना गर्‍यौँ’
रुपन्देहीका स्थानीय विकास अधिकारी युवराज सुवेदीले आफुहरुले सरकारको निर्णयको पालना गरेको बताए ।
‘अरु जिल्लामा के छ ? के गर्छन् भन्ने हाम्रो सरोकारको बिषय होईन । नेपाल सरकारले म्याद थप नगरेका कारण क्रसरको उत्पादन र बिक्री रोकिएको हो’, स्थानीय विकास अधिकारी सुवेदीले भने ‘सरकारले म्याद थप गर्छ, खुलाउछ भने हामीलाई आपत्ति छैन ।’
असार मसान्तसम्म उत्पादित करोडौं रुपैयाँ मुल्य बराबरको उत्पादित माल बिक्री गर्न नपाउनाले उद्योगमै थन्किएको छ ।
‘बर्बाद हुनै लागियो’
नेपाल रोडा ढुंगा व्यवसायी संघ रुपन्देहीका अध्यक्ष ज्ञवालीका अनुसार, जिल्लामा ३२ वटा क्रसर उद्योग करिब ३० हजार टिप्पर उत्पादित तैयारी माल छ । प्रति टिप्पर रोडा ढुंगा १५ हजार रुपैया मुल्य बराबरका छन् । जुन मौज्जादले जिल्लाको माग अनुसार ४ महिनासम्मलाई थेग्न सक्छ । तर बिक्री समेत रोक्का हुदा निर्माण सामाग्रीको हाहाकार हुन थालेकाले सर्वसाधारण उपभोक्ता मारमा पर्न थालेका छन् ।