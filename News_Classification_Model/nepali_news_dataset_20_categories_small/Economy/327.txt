
﻿
३० असोज, काठमाडौं । कृषिमन्त्री गौरीशंकर चौधरीले मन्त्रालयगत समन्वयको अभावका कारण कृषि उत्पादनमा आशातित प्रगति गर्न नसकिएको बताएका छन् ।
कृषिजन्य भुमिको पहिचान र उत्पादकत्व वृद्धिका लागि विभिन्न परियोजना अघि सारेपनि सम्बन्धित मन्त्रालयबीच आवश्यक समन्वय हुन नसकेका कारण कृषि उत्पादनमा वृद्धि गर्न नसकिएको उनको भनाइ थियो ।
विश्व खाद्य दिवसको सन्र्दभमा पत्रकारसँग मन्त्रालयकै कार्यकक्षमा कुरा गर्दै कृषि मन्त्री चौधरीले भुमिसुधार, सिंचाई र कृषि मन्त्रालयका योजना, लगानी तथा प्राथमिकता भिन्न भएका कारण अपेक्षित रुपमा कृषि उत्पादनमा वृद्धि गर्न नसकिएको बताए ।
मन्त्री चौधरीलेे कृषि उत्पादनमा आत्मनिर्भर बनाउनका लागि सरकार कृषि आधुनिकीकरण, प्रविधि र यान्त्रिकरण तर्फ अघि बढ्न खोजेको स्पष्ट पारे । खाद्यान्न उत्पादनको जिल्लागत संभावनालाई दृष्टिगत गरी सरकारले पकेट र ब्लक क्षेत्र छुट्याएर काम गर्ने तयारी गरेको पनि उहाले जानकारी दिए ।
कृषि मन्त्री चौधरीले प्रधानमन्त्री कृषि आधुनिकीकरण परियोजना अन्र्तगत प्रारम्भिक चरणमा प्रतिप्रदेश एउटा सुपर जोन स्थापना गरी अघि बढ्ने तयारी भईरहेको बताए ।
उनले उत्पादित बस्तुको आधारमा जिल्लागत रुपमा संचालित कार्यक्रमबाट आत्मनिर्भर बन्न सक्ने दाबी समेत गरे ।
हरेक वर्ष अक्टोवर १६ का दिन विश्वभरि खाद्यान्न संकट र भोकमरि विरुद्ध एकभई लड्नका लागि मनाउने गरिएको विश्व खाद्य दिवसमा नेपालमा भने केही कार्यक्रम भएनन् ।