
﻿
५ पुस, काठमाडौं । सर्वसाधारणमा सेयर जारी गरेयता बरुण हाइड्रोपावर कम्पनी पहिलो पटक नाफामा देखिएको छ । कम्पनीले असोजसम्ममा ६३ लाख रुपैयाँ नाफा कमाएको वित्तीय विवरण मंगलवार प्रकाशित गरेको छ ।
कम्पनी नाफामा देखिएपनि अझै सञ्चित नोक्सान भने ४ करोड ६५ लाख रुपैयाँ रहेको छ । यसपटक नाफा भएपछि यसअघिको सञ्चित नोक्सान ५ करोड २८ लाख रुपैयाँमा कटौती भएको हो । कम्पनीले अझै बैंकहरुलाई २६ करोड रुपैयाँको दीर्घकालीन कर्जा तिर्न बाँकी छ ।
यता कम्पनीले प्राप्त गर्न बाँकी रकम ३ करोड रुपैयाँ रहेको छ भने बैंकमा निक्षेप तथा नगद मौज्दात गरेर ३ करोड २८ लाख रुपैयाँ राखेको छ । त्यस्तै कम्पनीले बिभिन्न पक्षलाई तिर्न बाँकी रकम १ करोड ६४ लाख र अल्पकालीन कर्जा १२ करोड ८६ लाख रुपैयाँ छ ।
दायित्व र सम्पत्ती हेर्दा कम्पनीको कुल चालु सम्पत्ती ८ करोड २३ लाखले ऋणात्मक नै रहेको छ । गत आव अन्त्यमा विद्युत् बिक्रीबाट ५४ लाख रुपैयाँ कमाएको कम्पनीले असोजसम्मको तीन महिनामा २ करोड आम्दानी गरेको छ । बीमाबाट ६७ लाख रुपैयाँ, अन्य आम्दानी २ करोड ३९ लाख रुपैयाँ गरिरहेको कम्पनीको सम्पुर्ण आम्दानीमा ९४ प्रतिशतले वृद्धि भएको छ ।
कम्पनीको प्रतिसेयर आम्दानी २ रुपैयाँ ६ पैसा, मूल्य आम्दानी अनुपात भने १ सय ५ गुणा र प्रतिसेयर नेटवर्थ ८० रहेको छ । कम्पनीको केही महिना अघिसम्म ४ सय माथी सेयर मूल्य रहेकोमा बजारमा अहिले मूल्य २ सय ८० रुपैयाँ कायम भएको छ ।
कम्पनीले १ बराबर १ अनुपातमा हकप्रद सेयर जारी जारी गर्ने योजना बनाएको थियो । तर नेपाल धितोपत्र बोर्डको नयाँ निर्देशन अनुसार जलविद्युत् कम्पनीले एक पटक सेयर निष्कासन गरेको २ वर्ष नभई हकप्रद जारी गर्न नपाइने व्यवस्था गरेपछि बैसाखपछि मात्रै कम्पनी यो प्रक्रियामा प्रवेश गर्ने भएको छ ।
कम्पनीले केही रकम कर्जा भुक्तान गर्न र केही रकम सुपर न्यादी आयोजनामा लगानी गर्न हकप्रद जारी गर्ने उदेश्य राखेको हो । कम्पनीले चालु आव अन्त्सम्ममा सञ्चित नोक्सान घटाउन सक्ने सम्भावना देखेको छ ।