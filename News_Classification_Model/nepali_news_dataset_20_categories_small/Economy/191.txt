
﻿सरस्वती ढकाल
काठमाडौं, १८ साउन । सरकारले रूग्ण उद्योगको वर्गीकरण गरी सञ्चालन र बन्द गर्न सहज वातावरण सिर्जना गर्ने भएको छ । प्रस्तावित औद्योगिक व्यवसाय ऐनमा रूग्ण उद्योगलाई तीन प्रकारमा वर्गीकरण गरिने र त्यसमध्ये सम्भावना भएका उद्योगलाई छुट तथा सुविधा दिएर पुनः सञ्चालनमा ल्याउने अवसर प्रदान गरिने उल्लेख छ ।
यस्तै, बन्द गर्न उचित देखिएका उद्योगलाई प्रक्रियागत झन्झटलाई सहज बनाइने भएको छ । हालको व्यवस्थाअनुसार उद्योग दर्ताभन्दा बन्द गर्ने प्रक्रिया झन्झटिलो छ । व्यवसायीहरूले उद्योग बन्द गर्ने प्रक्रिया सहज गर्न सरकारसँग माग गर्दै आएका छन् ।
प्रस्तावित विधेयकअनुसार उत्पादन वा कारोबार गरेको मितिले नियमित रूपमा ५ वर्षसम्म सञ्चालनमा रही उद्योगको जडित क्षमताभन्दा ३० प्रतिशतले कम क्षमतामा सञ्चालन भएको हुनुपर्नेछ ।
यस्तै, यस्ता उद्योग तीन वर्षको अवधिमा लगातार घाटामा सञ्चालन भएको प्रमाणित हुनुपर्ने व्यवस्था छ । “रूग्ण भई बन्द अवस्थामा रहेका उद्योगले रूग्ण हुुनु पहिले रोजगारी सिर्जना वा आयात प्रतिस्थापन वा निर्यात प्रवद्र्धन गरी विदेशी मुद्रा आर्जन गर्न योगदान पु¥याएको आधारमा निश्चित छुट तथा सुविधा वा सहुलियत उपलब्ध हुनेछ” प्रस्तावित विधेयकमा भनिएको छ ।
यस्ता उद्योग सञ्चालनमा आउनसक्ने अवस्था देखिएमा सरकारले पुनरूत्थान, पुनर्निर्माण तथा व्यवस्थापनका लागि आवश्यक व्यवस्था गर्न सक्ने व्यवस्था छ ।  सरकारले यस्ता उद्योगलाई पूर्ण रूग्ण, रूग्ण र रूग्णउन्मुख उद्योगमा वर्गीकरण गरी त्यस्ता उद्योगको व्यवस्थापनका लागि मापदण्ड तय गर्ने भएको छ ।

उद्योग सचिव सूर्यप्रसाद सिलवालले पुराना ऐन कानुनहरू संशोधन गरी सञ्चालनमा आउनसक्ने उद्योगलाई अवसर दिन ऐनमा यस्तो व्यवस्था गरिएको बताए । उत्पादन र रोजगारी वृद्धिलाई सहयोग गर्नसक्ने उद्योगलाई सरकारले प्रवद्र्धन गर्नुपर्ने उनको भनाइ छ ।
“औद्योगिक व्यवसाय ऐन कार्यान्वयनमा आउन सकेमा सम्भावना भएका उद्योग सञ्चालनमा आउने र बन्द हुने खालका उद्योग बन्द गर्न बाटो खुला हुनेछ” उनले भने । यो विधेयक सरोकारवालासँगको छलफलपछि उद्योग वाणिज्य तथा उपभोक्ता हित सम्बन्ध समितिमा पुगेको छ ।
नेपाल उद्योग वाणिज्य महासंघकी वरिष्ठ उपाध्यक्ष भवानी राणाले ऐन पारित भए रूग्ण उद्योगको समस्या समाधान भई मुलुक औद्योगीकीकरणको नयाँ चरणमा प्रवेश गर्ने बताइन् । “लगानीकर्तालाई आश्वस्त तुल्याउन पनि यो ऐन शीघ्र पारित हुनु जरूरी छ” उनले भनिन्, “रूग्ण उद्योगको समस्या बेलैमा सल्टाउन नसके दायित्व बढ्ने भएकाले सरकारले चाँडो निर्णय गर्नुपर्दछ ।”
०६९ मा बाबुराम भट्टराई नेतृत्वको सरकारले राष्ट्रिय योजना आयोगका तत्कालीन उपाध्यक्ष दीपेन्द्रबहादुर क्षेत्रीको संयोजकत्वमा रूग्ण उद्योग सुविधाका लागि कार्यदल गठन गरेको थियो । कार्यदलले उद्योगलाई रूग्ण, पूर्ण रूग्ण र रूग्णउन्मुखमा वर्गीकरण गरी उद्योग मन्त्रालयमा प्रतिवेदन पेश गरेको थियो ।
सोही प्रस्तावबमोजिम विधेयकमा रूग्ण उद्योगको वर्गीकरण गरिएको हो । गैरवित्तीय सुविधाअनुसार रूग्ण उद्योगको रूपमा प्राविधिक समितिबाट पहिचान भई सिफारिस भएका उद्योगलाई बैंक तथा वित्तीय संस्थाले अवलम्बन गरिराखेका कालोसूची र अन्य कानुनी कारबाही फुकुवासमेत गर्नसक्ने व्यवस्था छ । रूग्ण उद्योग पुनः सञ्चालन भए उद्योगको व्यवसाय विस्तारमा आवश्यक प्राविधिक तथा व्यवस्थापकीय परामर्श दिने व्यवस्था विधेयकमा छ ।
नेपाल राष्ट्र बैंकले पनि रूग्ण उद्योगको सम्बन्धमा वित्तीय क्षेत्रबाट हुनसक्ने सुविधासम्बन्धी कार्यविधि २०७० मार्फत ब्याज मिनाह गर्न सकिने व्यवस्था गरेको छ ।
रूग्ण उद्योग पुनर्कर्जा निर्देशिका २०६० ले न्यूनतम ३ वर्षदेखि सञ्चालनमा रही लगातार २ वर्षदेखि घाटामा गएको, लगातार दुई वर्षदेखि पारबिन्दुमा सञ्चालन हुन नसकेकालाई रुग्ण उद्योग मानेको छ । २५ लाखभन्दा कम ऋण लिने उद्योगका हकमा ३ वर्षको कारोबार २५ प्रतिशतका दरले घटेको हुनुपर्ने व्यवस्था छ ।
  रूग्ण उद्योगमा लचिलो बन्दै सरकार, पुनः सञ्चालनमा ल्याउन अवसर दिइने        