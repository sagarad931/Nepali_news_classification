
﻿अच्युत पुरी
सरकारी तथ्यांकअनुसार अहिले २६ वटा अन्तर्राष्ट्रिय वायुसेवा कम्पनीले नेपालमा नियमित उडान गरिरहेका छन् । सोही क्षेत्रमा स्वदेशी दुई कम्पनी नेपाल वायुसेवा निगम र हिमालयन एयरलाइन्स पनि सञ्चालनमा छन् । वार्षिक ८ लाख हाराहारी (भूकम्पपछि सन् २०१५ मा ५ लाख ३८ हजार ९ सय ७० मात्र आएका) पर्यटक भित्रने नेपालमा अन्तर्राष्ट्रिय वायुसेवातर्फ दुईतर्फी हवाई सिट संख्या ८० लाख हाराहारी पुगेको छ । यसको मतलव धेरैजसो अन्तर्राष्ट्रिय वायुसेवा कम्पनीको व्यापारको आधार नै म्यानपावर व्यवसाय बनेको छ ।
गल्फ मुलुकबाट नेपाल उडान गर्ने अधिकांश वायुसेवा कम्पनीले नेपाली कामदार देखेर नै उडान विस्तार गरिरहेको पर्यटन व्यवसायीहरू बताउँछन् । ‘विदेशी वायुसेवा कम्पनीको पहिलो प्राथमिकता नाफा कमाउने नै हुन्छ,’ सोसाइटी अफ ट्राभल एन्ड टुर अपरेटर्स (सोट्टो) नेपालका कोषाध्यक्ष भुवनबहादुर पाण्डे भन्छन्, ‘नेपाली कामदारको उच्च आवतजावतले उनीहरू नाफामा उडिरहेका छन् ।
प्राथमिकतामा नेपाली कामदार
संयुक्त (स्वदेशी तथा विदेशी) लगानीमा सञ्चालनमा आएको स्वदेशी वायुसेवा कम्पनी हिमालय एयरलाइन्सले जेठ तेस्रो सातादेखि कतारको दोहाबाट व्यावसायिक उडान प्रारम्भ गर्‍यो । कम्पनीले नेपाली कामदारको सबैभन्दा आकर्षक गन्तव्य मानिएको स्थानबाट व्यावसायिक उडान सुरु गरेको हो । नेपाल वायुसेवा निगमले पनि निकट भविष्यमा संयुक्त अरब इमिरेट्सको दुबईमा उडान विस्तारको योजना बनाइरहेको छ ।
नेपाली कम्पनी मात्र होइन, विदेशी वायुसेवा कम्पनीको पहिलो प्राथमिकतामा वैदेशिक रोजगारीमा जाने नेपाली छन् । टिकेटिङ व्यवसायीहरूका अनुसार अन्तर्राष्ट्रिय उडानमा धेरैजसो बजेट एयरलाइन्स (सस्तो मूल्य) नेपाली कामदार केन्द्रित छन् । गल्फ मुलुकबाट नेपाल भ्रमणमा आउने विदेशी पर्यटकको संख्या न्यून हुने भए पनि अधिकांश कम्पनीले ती मुलुकलाई आधार बनाएर उडान गरिरहेका छन् । नेपालबाट धेरै कम्पनीले भारतको नयाँदिल्लीसहित कतारको दोहा, युएईको दुबई तथा मलेसियाको क्वालालाम्पुरलाई आधार मानेर त्रिभुवन अन्तर्राष्ट्रिय विमानस्थलमा उडान गरिरहेका छन् । यसबाट विदेशी कम्पनीको प्राथमिकता कामदार नै रहेको प्रस्ट हुने व्यवसायीहरू बताउँछन् ।
राष्ट्रिय ध्वजाबाहक कमजोर हुनुको फाइदा विदेशी कम्पनीलाई
नेपालमा पर्यटक र कामदार मात्र होइन, विदेशमा अध्ययनका लागि जाने विद्यार्थी, गैरआवासीय नेपाली तथा सभासम्मेलनका लागि जाने निजी तथा सरकारी प्रतिनिधिका कारण पनि हवाई यात्रु बढेका छन् । यात्रुको संख्या बढेसँगै मुलुकको राष्ट्रिय ध्वजाबाहक वायुसेवा कम्पनी नेपाल वायुसेवा निगमले भने आफ्नो क्षमता वृद्धि गर्न सकेको छैन । सोही मौकाको फाइदा विदेशी वायुसेवा कम्पनीले उठाइरहेको देखिन्छ । सन् २०१५ को तथ्यांकअनुसार अन्तर्राष्ट्रिय उडानमा निगमको बजार हिस्सा ७ दशमलव ९ प्रतिशत रहेको छ । सन् २०१४ मा निगमको बजार हिस्सा ६ दशमलव ७ प्रतिशत मात्र थियो । निगमले अन्तर्राष्ट्रिय उडानतर्फ आफ्नो क्षमता बढाउन नसक्दा त्यसले समग्रमा विदेशी वायुसेवा कम्पनीलाई फाइदा पुगेको निगमका उच्च अधिकारीहरू पनि स्वीकार गर्छन् । निगमले बोक्ने यात्रु हिस्सामा पनि नेपाली कामदारकै संख्या धेरै छ ।
कम यात्रु हुँदा उडान कटौती, नाफा नभए बन्द
१२ वैशाख ०७२ को भूकम्पपछि नेपाल उडान गरिरहेका कतिपय विदेशी कम्पनीले उडान बन्द गरे । त्यसमाथि भारतले गरेको नाकाबन्दीपछि विदेशी कम्पनीलाई झनै समस्या आइपर्‍यो । त्यसवेला विदेशी पर्यटकको संख्या मात्र घटेन, विदेश जाने नेपालीको संख्या पनि कम भयो । फलस्वरूप कतिपय विदेशी कम्पनीले नेपाल उडान रद्द गरे भने कतिपय कम्पनीले उडान संख्या कटौती गरेका थिए । एउटै सहरबाट काठमाडौं उड्ने दुई कम्पनीबीच मर्ज गरेरसमेत यात्रु ओसारिएको थियो । ‘विदेशी कम्पनीको एउटै उद्देश्य मुनाफा हो,’ पाण्डे भन्छन्, ‘यात्रु कम भए उडान कटौती गर्छन्, घाटामा गए बन्दै गर्छन् ।’
कम्पनी बढे पनि प्रतिस्पर्धी मूल्य छैन
नेपालमा दुई स्वदेशीसहित कुल २८ कम्पनीले अन्तर्राष्ट्रिय उडान गरिरहेका भए पनि मूल्य भने प्रतिस्पर्धी हुन नसकेको यात्रुहरूको गुनासो छ । जहाज अभावले स्वदेशी वायुसेवा कम्पनीमा टिकट नपाइने र विदेशी कम्पनीलाई यात्रुको समस्या नभएपछि मूल्य प्रतिस्पर्धी हुन नसकेको हो । ‘अन्तर्राष्ट्रिय वायुसेवा कम्पनीले एक उडानका क्रममा झन्डै तीन दर्जन प्रकारका सिट बिक्री गर्छन्,’ एक टिकेटिङ व्यवसायीले भने, ‘तर, आमनेपालीले सस्तो टिकट पाउन निकै कठिन पर्छ ।’ नेपाल वायुसेवा निगमले पर्याप्त जहाजमार्फत गन्तव्य विस्तार नगर्ने हो भने नेपाली कामदारले त्यसको लाभ लिन नसक्ने व्यवसायीहरू बताउँछन् ।
केही सूचकांक
अन्तर्राष्ट्रिय उडान गर्ने नेपाली वायुसेवा :    २
नेपालमा उडान गर्ने अन्तर्राष्ट्रिय वायुसेवा :    २६
नेपालको द्विपक्षीय हवाई सेवा सम्झौता :    ३८
दुईतर्फी हवाई सिट संख्या :    ८० लाख
त्रिभुवन विमानस्थल प्रयोग गर्ने यात्रु
(वार्षिक औसत) :    ३९ लाख