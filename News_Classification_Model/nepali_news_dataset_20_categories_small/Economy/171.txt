
﻿मोहन गुरुङ
काठमाडौं, १३ साउन
कर छलीका लागि कम मूल्यका बिलमा सामान भित्र्याउने प्रवृत्ति रोक्न सरकारले नै यस्ता वस्तु खरिद गर्ने भएको छ । भन्सार विभागले न्यून बीजकीकरणको आशंका भएका मालवस्तु सम्बन्धित भन्सार कार्यालयले नै खरिद गर्न सक्ने व्यवस्थासहितको कार्यविधि बनाउँदैछ । विभागले साउनभित्र यस्तो कार्यविधि निर्माण गरी भन्सार कार्यालयहरूलाई खरिदको निर्देशन दिने भएको छ ।
विभागका महानिर्देशक शिशिरकुमार ढुंगानाले न्यून बीजकीकरण भएको शंका लागेमा व्यापारीले घोषणा गरेको मूल्यभन्दा ५ प्रतिशत प्रशासनिक खर्च थपेर भन्सार कार्यालय आफैंले खरिद गर्नसक्ने कार्यविधि निर्माण गर्न लागिएको जानकारी दिए । “कार्यविधिमाथि धेरै छलफल भइसकेको छ, साउन महिनाभित्रै यो तयार हुनेछ,” उनले भने, “त्यसपछि भन्सार कार्यालयलाई न्यून बीजकीकरणका वस्तु खरिद गर्ने बाटो खुला हुनेछ ।”
आयातकर्ताले भन्सार राजस्व मूल्य कम तिर्नका लागि वास्ताविक मूल्यभन्दा कम मूल्य घोषणा गर्छन् । यसबाट भन्सार राजस्वदेखि आयकरसम्ममा असर पर्छ । तर, उपभोक्तासँग भने बढी रकम असुल्ने गर्छन् । भन्सार ऐन, नियमावलीमा पनि न्यून बीजकीकरणका वस्तु खरिद गर्ने व्यवस्था भए तापनि कार्यान्वयन हुन सकेको थिएन । “यस वर्ष १ अर्ब रुपैयाँबराबरको न्यून बीजकीकरणका वस्तु खरिद गर्ने योजना छ,” महानिर्देशक ढुंगानाले भने, “न्यून बीजकीकरण पत्ता कसरी लगाउने र खरिद गर्ने प्रक्रियाको बारेमा कार्यविधिमा उल्लेख हुनेछ ।”
व्यवसायीहरुले पनि न्यून बीजकीकरण कारण बजारमा समस्या रहेको बताउँदै आएका छन् । न्यून बीजकीकरणका वस्तुले न्यून राजस्व तिर्ने तर यथार्थ मूल्य घोषण गर्नेले बढी राजस्व तिर्नुपर्ने अवस्था छ । न्यून बीजकीकरणका वस्तु सस्तो पर्छ, त्यही कारण व्यापारीहरू न्यून मूल्य घोषणा गर्न बाध्य भएका छन् । “व्यापारीले वस्तु आयात गर्दा लागेको लागतभन्दा कम मूल्यमा वस्तु खरिद गर्ने भएपछि अर्काेपटक यथार्थ मूल्य देखाउँछन्,” महानिर्देशक ढुंगानाले थपे, “२० लाख रुपैयाँ पर्ने वस्तुलाई आयातकर्ताले ४ लाख रुपैयाँ मात्र घोषणा गर्न पनि सक्छ, कार्यालयले ४ लाख रुपैयाँमा ५ प्रतिशत प्रशानिक खर्च थपेर खरिद गर्छ ।” यसबाट व्यापारीलाई ठूलो घाटा हुन पुग्ने भएकाले वास्ताविक रकम देखाउनेछ ।
विभागले सवारी साधनमा न्यून बीजकीकरण आशंकामा अध्ययन गर्न राजस्वसँग सम्बन्धित प्रतितिधि रहने गरी कार्यदल गठन गरेको छ । न्यून बीजकीकरण आशंकामा भन्सार कार्यालयमा मालवस्तु छुटेपछि बजारमा गएरसमेत जाँच गर्ने गर्छ । यसमा पनि धेरै वस्तु न्यून बीजकीकरण भएको देखिएको विभागले जनाएको छ । “भन्सारपछिको जाँचपासमा न्यून बीजकीकरण गरेको देखिन्छ,” उनले थपे, “भन्सार राजस्व कम तिर्नका लागि कम राजस्व लाग्ने भन्सार दरबन्दी (भन्सार कोड) प्रज्ञापनपत्रमा भर्ने गरेको देखिन्छ ।”
  न्यून बीजकीकरणका वस्तु सरकारले नै खरिद गर्ने, कार्यविधि तयार हुँदै        