
﻿कारोबार संवाददाता
काठमाडौं, २० साउन । नेपालमा पालिने धेरै माछामा अक्सिजनको कमी हुने गरेको पाइएको छ । अक्सिजनकै कमीका कारण कतिपय माछा मर्ने गरेका छन् । मत्स्य विकास निर्देशनालय केन्द्रीय मत्स्य प्रयोगशालामा आउने अधिकांश मत्स्यपालन व्यवसायी तथा कृषकले आफूहरूले पालेका माछामा अक्सिजनको कमी हुने गरेको समस्या लिएर आउने गरेका छन् ।
अक्सिजन कमीको समस्या हल गर्न सके माछापालनमा अरू खासै जोखिम नरहेको सरकारी अधिकारीहरूको भनाइ छ । एउटै पोखरीमा क्षमताभन्दा बढी माछा पाल्ने गरिएकाले अक्सिजनको समस्या आउने गरेको अधिकारीहरू बताउँछन् । त्यसैगरी पोखरीमा झारपात, छहारी र मलखाद बढी हुँदा पनि समस्या आउने गरेको मत्स्य विकास अधिकृतहरूको भनाइ छ ।
केन्द्रीय मत्स्य प्रयोगशाला कार्यालय प्रमुख श्रवणकुमार चौधरीले पोखरीको क्षमताभन्दा बढी माछाका भुरा राख्दा अक्सिजनको कमी हुने बताए । उनले पोखरीको क्षमताभन्दा ५/६ गुणा बढी भुरा राख्ने गरेकोसमेत पाइएको बताए ।
“प्रयोगशालामा आएका समस्यामध्ये आधाभन्दा बढी अक्सिजन कमीका हुने गरेका छन्,” उनले भने, “त्यसलाई सुधार गरे माछापालनमा देखिएका करिब आधा समस्या हल हुन्छन् ।” उनले भुरा बढी भएपछि पोखरीमा रहेको पानीको गुणस्तरसमेत बिग्रने बताए ।
मत्स्य विकास निर्देशनालय केन्द्रीय मत्स्य प्रयोगशालाले माछापालक कृषकलाई माछापालनसम्बन्धी सुझाव दिँदै आएको छ । यसले माछामा आउने समस्या समाधान गर्न सहयोग पुगेको छ । धादिङका कृषक विजय अधिकारी (शर्मा) ले केही वर्षअघि पोखरीमा कार्प माछाको भुरा हाल्ने क्रममा क्षमताभन्दा बढी भएपछि समस्या आएको र पछि विज्ञहरूसँग परामर्श गरेर समस्या समाधान गरेको बताए । “हाल माछापालनसम्बन्धी जानकारी पाएकाले समस्या भएको छैन,” उनले भने, “अहिले प्राविधिकहरूको सल्लाहबमोजिम २ रोपनीमा बनाइएको पोखरीमा माछा लगाउने तयारी गरिरहेको छु ।”
माछापालनमा देखिने समस्या तथा माछामा लाग्ने रोगसम्बन्धी तथ्यांक भने सरकारसँग छैन । “मुलुकभर माछामा कुन समस्या अथवा कुन रोग लागेको छ भन्ने वास्तविक आँकडा हामीसँग छैन,” उनले कारोबारलाई भने, “आगामी दिनमा तथ्यांक राख्नेछौं ।” उनले मत्स्यपालन व्यवसाय भने क्रमशः वृद्धि हुँदै गएकाले वास्तविक आँकडाको आवश्यकता भएको औंल्याए । जसबाट माछाको स्वास्थ्यमा देखिने समस्या समाधान गर्न सहयोग पुग्ने उनको बुझाइ छ ।
मत्स्य विकास अधिकृत राजकपुर नापितले अघिल्ला वर्षको तुलनामा माछामा लाग्ने रोगमा कमी आएको बताए । “पहिलेको तुलनमा अहिले माछाको आकस्मिक सेवाको मागमा कमी आएको छ,” उनले भने ।
माछामा अक्सिजनको कमीबाहेक ईयूएस, ट्रिकोडिना, आरगुलस (माछाको जुम्रा), सिस्टोड (फित्ते जुका), सेतो थोप्ले, गाइरोडक्टाइलस रोग पनि लाग्ने गरेको छ ।
नेपालमा पछिल्लो समय माछाको उत्पादन बढ्दो क्रममा छ । आर्थिक वर्ष २०७२/७३ को आर्थिक सर्वेक्षणअनुसार गत आर्थिक वर्षमा अघिल्लो आवभन्दा १८ प्रतिशत बढी ७७ हजार ६ सय ७० टन माछा उत्पादन हुने अनुमान थियो । अघिल्लो आव २०७१/७२ भने ६५ हजार ७ सय ७० उत्पादन भएको थियो । यो उत्पादन आव २०७०/७१ भन्दा १४ प्रतिशत बढी हो । त्यस अवधिमा ५७ हजार ५ सय १५ टन माछा उत्पादन भएको थियो ।
नेपालमा माछा उत्पादनको स्थिति
आर्थिक वर्ष                              उत्पादिन माछा (टन)
२०७०/७१                                      ५७५१५
२०७१/७२                                      ६५७७०
२०७२/७३                                      ७७६७०
६० प्रतिशत माछा भारतबाटै आयात
मोरङमा अझै ६० प्रतिशत माछा भारत आयात हुने गरेको छ । पछिल्लो समय मोरङका कृषक माछापालनतर्फ आकर्षित भए पनि मागको ४० प्रतिशतमात्रै आन्तरिक उत्पादनले धान्ने गरेको पाइएको छ । मोरङमा वार्षिक ३५ सय टन माछाको माग छ । हाल ६४१ हेक्टरमा माछापालन हुँदै आएको छ ।
आर्थिक वर्ष २०७२/७३ मा ५६ हेक्टर क्षेत्रफल थपिएको छ । अघिल्लो आवमा ५८५ हेक्टरमा क्षेत्रफलमा माछा पालिएको थियो ।
भारतबाट रहु, नैनी, पंगाशेष, विगेड, ग्रासलगायत जातका माछा बढी आयात हुने गरेको छ । हाल मोरङमा रहु, नैनी, सिल्भर, विगेड, ग्रास, कमन, पंगाशेषसहित ८ जातका माछापालन हुने गरेको जिल्ला कृषि विकास कार्यालयकी मत्स्य विकास अधिकृत नेलसन पोखरेलले जानकारी दिइन् ।
माछापालनमा सरकारले अनुदान दिन थालेपछि जिल्लामा कृषक संख्या बढ्दै गएको छ । राजनीतिक दलका नेता र फरक पेसाका व्यक्तिसमेत व्यावसायिक माछापालनमा लागेको उनको भनाइ छ । “सरकारले अनुदान दिन थालेपछि मोरङमा माछापालनतर्फ फरक पेसाका व्यक्ति बढी आकर्षित भएका छन्,” उनले भनिन्, “विदेशबाट फर्किएका धेरै युवा पनि माछापालनमा लागेका छन् ।”
सरकारले प्रतिबिघा २ लाख रुपैयाँ पोखरी खन्न अनुदान दिएको छ । मोरङमा मंसिर, पुस र माघमा मात्रै आन्तरिक उत्पादनले धान्ने गरेको छ । बाँकी समय भारतबाट आयात हुने गरेको छ । जिल्लाका सबैजसो गाविसमा माछापालन हुने गरेको छ । सबैभन्दा बढी रहु र त्यसपछि पंगाशेषको माग छ ।
माछापालनबाट प्रतिकठ्ठा १ लाख २० हजार रुपैयाँसम्म वार्षिक आम्दानी गर्ने गरेको मोरङ बुधनगरका कृषक अमरलाल सरबरियाले बताए । उनले १२ कठ्ठामा माछा पालेका छन् । उनका अनुसार बिक्रीको समेत समस्या छैन । पोखरीमै बिक्रेता पुग्ने गरेका छन् ।
“गाउँमा पाहुना आउँदासमेत अब माछाको परिकार खुवाउने संस्कारको विकास भएको छ,” सरबरियाले भने, “अझ चाडपर्वमा त एकैदिनमा पोखरीका माछा सकिन्छ ।” उत्पादन गर्न सके बिक्रीका लागि समस्या नभएको उनको भनाइ छ ।
जिल्ला कृषि कार्यालयको तथ्यांकमा अहिलेसम्म ३ हजार ५ सयवटा पोखरीमा नियमित माछापालन भइरहेको देखिन्छ । त्यसबाहेक जिल्ला कृषि कार्यालयको तथ्यांकमा नसमेटिएका थुप्रै पोखरीबाट पनि माछा उत्पादन हुने गरेको छ । मोरङमा ८ सय बढी कृषक माछा पालनमा सक्रिय छन् । यो वर्षबाट २ सयभन्दा बढी नयाँ कृषक थपिने कार्यालयले जनाएको छ ।
  माछामा अक्सिजन कमीको समस्या        