
﻿कृषि विकास मन्त्रालयले उद्योग वाणिज्य महासंघ-कृषि उद्यम केन्द्र्रसँग मिलेर दशकदेखि व्यावसायिक कृषिका क्षेत्रमा लगानी गरिरहेको छ । मन्त्रालयको लगानी जिल्लास्तरका व्यवसायीका माध्यमबाट किसान तह परिचालन भइरहेको छ । किसानलाई सहुलियत दिएर पकेट क्षेत्रका आधारमा उत्पादन वृद्धि गर्ने उद्देश्यले सञ्चालित एक गाउँ एक उत्पादन र उत्पादित कृषि वस्तुको प्रशोधन गर्न उद्योग स्थापना गर्न व्यावसायीलाई आर्थिक सहयोग गर्ने उद्देश्यले सञ्चालित एक जिल्ला एक उत्पादन कार्यक्रमको साताअघि अनुगमन भएको थियो । त्यसमध्ये आठ परियोजनामा पुगेपछि अनुगमनमा देखिएको अजित अधिकारीको रिपोर्ट :
तरकारी केचअप उद्योग
धादिङमा गोलभेँडा र तरकारी केचअप बनाउने उद्योग बन्दै छ । साउनदेखि उत्पादन थाल्ने गरी काम अघि बढिरहेको धादिङ उद्योग वाणिज्य संघका अध्यक्ष प्रभातकिरण सुवेदीले जानकारी दिए । ‘यो उद्योगको दैनिक १ हजार ६ सय लिटर केचअप बनाउने क्षमता छ । हामी गोलभेँडा र तरकारीको आधा–आधा केचअप उत्पादन गर्छौं,’ उनले भने ।
उनले शुद्ध टमाटर र तरकारी केचअप बनाउने दाबी छ । ‘हामी अन्य कुनै उपज नमिसाई टमाटर तरकारीको शुद्ध केचअप बनाउँछौँ र बजारमा कुनै ब्रान्ड दिएर पठाउँछौँ,’ उनले भने, ‘गुणस्तरीय केचअप बजारमा उपलब्ध गराउनकै लागि उद्योग स्थापना गरिएको सुवेदीको भनाइ छ ।
सरकार–निजी क्षेत्र साझेदारीमा उद्योग स्थापना भएकाले त्यहाँको उत्पादनलाई सरकारी निकायले सधैँ नियमन गर्नेछन् । उद्योगमा तरकारी ग्रेडिङ गर्ने मेसिनसमेत राखिएको छ ।
४ करोड ८७ लाख रुपैयाँ लगानीको उद्योगमा एक जिल्ला एक उत्पादन कार्यक्रमले २ करोड २४ लाख ५० हजार रुपैयाँ अनुदान उपलब्ध गराएको र २ करोड ६२ लाख ५० हजार रुपैयाँ स्थानीय व्यापारीको साझेदारी छ ।
२५ सय बिघामा केराखेती
पोल्ट्रीमा लगानी केन्द्रित भइरहेको चितवनमा ०६८-६९ देखि व्यावसायिक केराखेती सरकार र निजी क्षेत्रले लगानी सुरु गरेका थिए । एक गाउँ एक उत्पादन कार्यक्रम सुरु हुनुअघि त्यहाँ करिब ३ सय बिघामा केरा खेती हुने गरेको थियो । कार्यक्रमपछि अहिले २ हजार ५ सय १३ बिघामा खेती भइरहेको चितवन उद्योग वाणिज्य संघका अध्यक्ष राजन गौतमले बताए । ‘जिल्लाको रत्ननगर नगरपालिका, पदमपुर, पिठुवा, जुटपानी, जगतपुर, ठिमुरा र चैनपुरमा व्यावसायिक खेती भइरहेको र ६ सय २० किसान लाभान्वित भएका छन्,’ गौतमले भने ।
कार्यक्रमअन्तर्गत सरकारले ४७ लाख केराखेती प्रवद्र्धनमा खर्च गरिरहेको छ । किसानले प्रतिकट्ठाको ४ हजार रुपैयाँ वार्षिक कर तिरेर जग्गा लिजमा खेती गरिरहेको बताएका छन् । प्रतिबिघा वार्षिक ३ लाख लागत पर्दै आएको व्यवसायीको भनाइ छ । व्यवसायीले ७५ करोड लगानी गरेको केरा उत्पादक संघ, चितवनका अध्यक्ष विष्णुहरि पन्तले जानकारी दिए ।
काउलेपानी होमस्टे
लमजुङको बेँसीसहरबाट आठ सय मिटर उचाइमा काउलेपानी छ, त्यहाँ पुग्न बेँसीसहरबाट आठ किलोमिटर दूरी पार गर्नुपर्छ । गुरुङ संस्कृति बाहुल्य रहेको त्यहाँका बासिन्दालाई होमस्टे सञ्चालन गर्न सरकार र निजी क्षेत्रले सहयोग गरिरहेका छन् ।
५ वर्षदेखि कार्यान्वयन भइरहेको कार्यक्रमअन्तर्गत चालू आवमा ८ लाख ८० हजार खर्च गरिएको लमजुङ उद्योग वाणिज्य संघ अध्यक्ष कुमार श्रेष्ठले बताए । ‘यस क्षेत्रमा ग्रामीण कृषि पर्यटनको अवधारणाअनुसार होमस्टे सञ्चालन गरेपछि पर्यटकीय नगरका रूपमा विकास गर्न सकिएको हो,’ उनले भने ।
काउलेपानीमा १४ घरपरिवारले होमस्टे सञ्चालन गरेका छन् । ‘प्रत्येक घरले औसतमा ४० हजार रुपैयाँ मासिक आम्दानी गरिरहेका छन्,’ होमस्टे सञ्चालन समिति अध्यक्ष देव गुरुङले भने । थोरै पैसाले प्रवद्र्धन गर्दै आए पनि तीन गुणा बढी परिणाम आएको उनको भनाइ छ । उनले बेँसीसहरमा होटल सञ्चालन गरेका छन् । त्यहा“ आउने पर्यटकलाई वास बस्न काउलेपानी पठाउने गरेको उनले बताए । ‘एकपटक काउलेपानी आएपछि पुनः आउने चाहना राखेको पाइएको छ,’ उनले भने।
जुनार प्रशोधन उद्योग
जुनार उत्पादनका लागि प्रसिद्धि कमाएको सिन्धुलीमा प्रशोधन उद्योग पनि सञ्चालनमा आएको छ । कृषि विकास मन्त्रालयर उद्योग वाणिज्य महासंघ-कृषि उद्यम केन्द्रले एक जिल्ला एक उत्पादन कार्यक्रममार्फत आर्थिक सहायता प्रदान गरी उद्योग खुलेको हो ।
प्रशोधन उद्योगका लागि २ करोड १८ लाख ६० हजार रुपैयाँ अनुदान उपलब्ध गराइएको थियो । उद्योगमा कुल ३ करोड ६५ लाख लागत परेको सिन्धुली उद्योग वाणिज्य संघ अध्यक्ष विनेशकुमार श्रेष्ठले जानकारी दिए । उद्योगमा जुनारसँगै आँप, लिची, स्याउ र भुइँकटहरको जुस बनाउने र जुनारको ग्रेडिङ गर्ने मेसिन राखिएको उनले बताए ।
जिल्लामै प्रशोधन उद्योग भए पनि जुनार उत्पादन बढाउन सकिएको उनले बताए । संघले पकेट क्षेत्र निर्धारण गरी उत्पादन बढाउने काम गरिरहेको उनको भनाइ छ । जुनार उत्पादक संघ, सिन्धुलीका अध्यक्ष निर्मलकुमार रम्तेलले गत वर्ष ९ हजार ८ सय टन जुनार उत्पादन भएको जानकारी दिए ।
एकै क्षेत्रमा २३५ पोखरी
धनुषाको महेन्द्रनगरमा आव ०६८÷६९ देखि एक गाउँ एक उत्पादन कार्यक्रम लागू गरी २ सय ३५ पोखरीमा व्यावसायिक माछापालन भइरहेको छ । धनुषा कृषि विकास कार्यालयका अधिकृत लक्ष्मीनारायण भगतले सुरुमा ४८ हेक्टरमा ६६ पोखरी रहेकामा हाल १ सय ५ हेक्टरमा विस्तार भएको बताए ।
‘२७ कृषक समूह माछापालनमा थिए, कार्यक्रम कार्यान्वयनपछि १ सय ५१ कृषक व्यावसायिक माछापालनमा लागेका छन्,’ उनले भने । कृषकलाई निःशुल्क भुरा वितरण, अक्सिजन दिने मेसिन, आफैँ भुरा उत्पादन गर्ने प्रविधि सिकाउने र माछा बिक्री केन्द्रमा राख्ने डिप फ्रिज खरिदका लागि ५० प्रतिशत अनुदान उपलब्ध गराइएको उनले बताए ।
खुवा बनाउने प्लान्ट
डेरी उद्योगमा अग्रणी काभ्रेमा ओभिओपी कार्यक्रममार्फत दुग्धजन्य पदार्थ प्रवद्र्धन गर्न थालेको ५ वर्ष बितिसकेको छ । यस अवधिमा करिब १ लाख लिटर दूध थप उत्पादन गर्न सकिएको काभ्रे उद्योग वाणिज्य संघका अध्यक्ष सुरकृष्ण श्रेष्ठले बताए ।
कार्यक्रमले ३३ लाख २० हजार रुपैयाँ लगानी गरिसकेको छ । कुशादेवीमा अहिले १० वैशाखमा खुवा उद्योग सञ्चालनमा आएको छ । त्यसमा ओभीओपी कार्यक्रमले १० लाख सहयोग गरेको छ । स्थानीय मिलेर कुल ६५ लाख लगानी गरेका छन् ।
सो क्षेत्रमा दैनिक २ हजार ४ सय लिटर दूध संकलन भई काठमाडौं जाने र खुवा बनाउन खपत हुने गरेको कृषक रविन्द्र हुमागाईंले बताए । ‘बजार माग र विशेष पर्वमा धेरै खुवा बनाउ“छौँ,’ उनले भने ।
गोलभेँडा संकलन केन्द्र
तनहुँको मिर्लुङ गाविसका किसानले ०६९ देखि व्यावसायिक रूपमा टनेलमा टमाटर खेती गर्दै आएका छन् । सुरुमा जिल्ला कृषि विकास कार्यालयबाट ७० हजार रुपैया“ पाएर ८ वटा टनेल लगाउन धौ–धौ भएको किसान गणेश भण्डारीले बताए ।
‘सुरुमा टनेलमा गोलभेँडा लगाउन सबै हिच्किचायौँ, तर अहिले राम्रो भएको छ,’ उनले भने । त्यस क्षेत्रमा वार्षिक ४० देखि ५० लाखसम्मको गोलभेँडा उत्पादन भइरहेको छ । चालू आव ०७२-७३ देखि एक गाउँ एक उत्पादन कार्यक्रमले संकलन केन्द्र निर्माण गरेपछि ७० लाख रुपैयाँसम्मको उत्पादन हुने तनहु“ उद्योग वाणिज्य संघ अध्यक्ष कृष्णराज पण्डितले बताए । ‘अब बर्सेनि ७० लाखको उत्पादन गर्नेगरी मिहिनेत गरिरहेका छौँ,’ पण्डितले भने ।
१३ करोडमा फिसरी रिसोर्ट
कास्कीको लेखनाथ नगरपालिकामा गुडलक रिसोर्ट सञ्चालन तयारीमा छ । एक गाउँ एक उत्पादन कार्यक्रमले १६ लाख ५० हजार रुपैयाँ अनुदान दिएपछि स्थानीय विश्वगोपाल श्रेष्ठ, रामप्रसाद बास्तोलालगायत ५ व्यवसायीले कुल १३ करोड लगानी गरेका छन् ।
‘३ महिनाभित्र रिसोर्ट सञ्चालनमा ल्याउने तयारी छ,’ श्रेष्ठले भने । ११ रोपनीमा ३ वटा पोखरी छन्, जहाँ उपभोक्ता आफैँले माछा मार्ने र आफैँ पकाएर खान पाउँछन् । एउटा पोखरी बीचमा ८ वटा कटेज छन्, प्रत्येक कटेजमा बसेर माछा मार्न सकिन्छ ।
‘कृषि पर्यटनलाई लक्षित गरी रिसोर्ट सञ्चालन गर्न लागेका हौँ,’ श्रेष्ठले भने, ‘यस्तो सुविधा भएको रिसोर्ट पोखरामै पहिलो हो । राज्यले दिएको थोरै सहयोगले काम गर्न पाउँदा खुसी लागेको छ ।’ रिसोर्टमा एकपटकमा १ सय ५० लाई रोजगारी दिन सकिने उनले बताए ।
सरोकारवाला भन्छन् धनन्जय शाहयोजना अधिकृत,राष्ट्रिय योजना आयोगको सचिवालय
सरकारले व्यावसायिक कृषिका माध्यमबाट उत्पादन र उत्पादकत्व वृद्धि गर्ने लक्ष्य लिएको छ । यसक्रममा सरकार–निजी क्षेत्र साझेदारीमा विभिन्न कार्यक्रम सञ्चालित छन् । यसबाट ग्रामीण क्षेत्रमा व्यावसायिक कृषिको थालनी र जिल्लाको उत्पादन प्रशोधन गर्न अन्यत्र धाउन नपर्ने अवस्था सिर्जना भएको छ । आयोगले सधैँ सरकार–निजी क्षेत्र साझेदारीका कामलाई निरन्तरता दिन चाहिरहेको छ । व्यावसायिक कृषिका क्षेत्रमा कृषि विकास मन्त्रालयले उद्योग वाणिज्य महासंघ-कृषि उद्यम केन्द्रसँग मिलेर गरेको कामबाट सन्तुष्ट गर्ने ठाउँ देखिन्छ ।
 अरुण श्रेष्ठकार्यक्रम संयोजक, कृषि उद्यम केन्द्र
सरकारस“गको साझेदारीमा हामीले १० वर्षदेखि जिल्लास्तरमा एक गाउँ एक उत्पादन र एक जिल्ला एक उत्पादनलगायतका कार्यक्रमबाट व्यावसायिक कृषिको काम गरिरहेका छौँ । हामीले व्यावसायिक कृषि गर्न चाहने किसान तथा व्यवसायीलाई नगद अनुदान वा बिउ, बिजन, प्रविधिलगायतका क्षेत्रमा सहयोग गरिरहेका छौँ । हामीले थोरै सहयोग गर्दा किसान उत्साहित भएर व्यावसायिक कृषि अँगालिरहेको अवस्था छ ।
 लालकुमार श्रेष्ठउपसचिव, कृषि विकास मन्त्रालय
कृषि विकास मन्त्रालयले व्यावसायिक कृषिका क्षेत्रमा निजी क्षेत्रसँग हातेमालो गरेर काम गरिरहेको छ । मन्त्रालयले उद्योग वाणिज्य महासंघअन्र्ततको कृषि उद्यम केन्द्रलाई निश्चित रकम उपलब्ध गराउने र त्यसको कार्यान्वयन केन्द्रले गर्ने मोडालिटीमा काम अघि बढिरहेको छ । रकम परिचालनको पारदर्शिता र उपादयेताका विषयमा मन्त्रालयले नियमित रूपमा सुपरिवेक्षण गर्दै आएको छ । केन्द्रले तरकारीबाहेक व्यावसायिक कृषिमा गरेको लगानी सन्तोषजनक नै देखिएको छ । केन्द्रले जिल्लामा लगानी गरेका कतिपय कामको नतिजा उत्कृष्ट आएका छन्, तर समयमै रिपोर्टिङ नहुँदा विभिन्न आशंका उब्जँदै आएको छ ।