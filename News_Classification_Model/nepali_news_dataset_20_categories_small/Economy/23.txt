
﻿नयाँ पत्रिका
काटमाडौं, ३० जेठ ।
मोबाइल सेवाप्रदायक कम्पनी एनसेलले सल्यान, दाङ, कास्की, झापा, म्याग्दी, धनकुटा, मोरङ, बाग्लुङ र गोर्खामा रहेका कम्पनीका १० वटा बेस स्टेसनमा अज्ञात समूहले आगो लगाई क्षति पुर्‍याएकामा दु:ख व्यक्त गरेको छ । जेठ २९ मा अज्ञात समूहले लगाएको आगलागीका कारण दूरसञ्चार पूर्वाधारमा भौतिक क्षति पुगेको कम्पनीले जनाएको छ ।
भौतिक क्षति पुर्‍याइएका संरचनाबाट ग्रामीण क्षेत्रका करिब २ लाख ५० हजार ग्राहक प्रत्यक्ष रूपमा प्रभावित हुनुपरेको कम्पनीले जनाएको छ । ‘जनसमुदायलाई सञ्चारजस्तो अत्यावश्यक सेवा प्रदान गर्ने मोबाइल सेवा पूर्वाधारमा भौतिक आक्रमण गर्नु कुनै पनि हालतलमा शोभनीय होइन,’ एनसेलका सुरक्षा निर्देशक महेन्द्र भट्टचनले भने ।
अत्यावश्यक सेवा ऐनमा समेत नागरिकको अत्यावश्यक सेवाका रूपमा लिइएको सञ्चार सेवा निर्वाध सञ्चालनमा सहयोग गर्न सम्बन्धित सबै निकायमा कम्पनीले आग्रह गरेको छ ।
‘हामी क्षति विवरण प्राप्त गर्ने क्रममा छौँ, भौतिक आक्रमणबाट भएको क्षति यकिन भइसकेको छैन,’ भट्टचनले भने ।
आगलागी घटनापछि सेवा अवरुद्ध भई ग्राहकमा पर्न गएको असुविधाप्रति कम्पनीले क्षमायाचना गरेको छ  ‘कम्पनीका १ करोड ४० लाखभन्दा बढी ग्राहकलाई प्रत्यक्ष–अप्रत्यक्ष प्रभाव पार्न सक्ने यस्ता दुर्घटनाप्रति चनाखो रहन सबैलाई अनुरोध गर्दछौँ,’ एनसेलका कर्पोरेट संवादविज्ञ मिलन शर्माले भने ।