
﻿नेप्सेले स्वीकृतिका लागि पठाएको धितोपत्र सूचीकरण विनियमावलीको मस्यौदा सेबोनद्वारा अस्वीकृत
विनय बञ्जारा/नयाँ पत्रिकाकाठमाडौं, २९ जेठ ।
नेपाल धितोपत्र बोर्ड (सेबोन)ले धितोपत्र सूचीकरण विनियमावलीको मस्यौदामा गृहकार्य नपुगेको भन्दै नेप्सेमा फिर्ता पठाएको छ । नेप्सेले करिब एक महिनाअघि विनियमावलीको मस्यौदा स्वीकृतिका लागि सेबोनमा पठाएको थियो । एक साताअघि नै विनियमावलीको मस्यौदा नेप्सेमा फिर्ता भएको भए पनि नेप्सेले हालसम्म जवाफ फर्काएको छैन । ‘केही विषयमा थप प्रस्ट पार्न सेबोनले भनेको छ,’ नेप्सेका एक अधिकारीले भने, ‘हामी छलफलमा छौँ, केही दिनमा
जवाफ पठाउनेछौँ ।’
स्थायी सूचीकरणमा सेबोनले उठायो प्रश्न
नेप्सेले निजी कम्पनीलाई अस्थायी सूचीकरण गर्ने प्रावधानसहित विनियमावलीको मस्यौदा पठाएपछि सेबोनको ‘पहिलो नजर’ त्यही व्यवस्थामा परेको छ । ‘हामीले यो व्यवस्था हटाऊ भनेका छैनौँ,’ सेबोनका निर्देशक एवं प्रवक्ता निरज गिरीले नयाँ पत्रिकासँग भने, ‘यो व्यवस्थाको कार्यान्वयन कसरी गर्ने भन्ने चित्तबुझ्दो आधार तयार गर्न भनेका छौँ ।’
प्रस्तावित विनियमावलीमा प्राथमिक सेयर निस्कासन (आइपिओ) नै नगरेका कम्पनीलाई समेत धितोपत्र बजारमा २ वर्षका लागि अस्थायी सूचीकरण गर्ने व्यवस्था गरेको थियो । निजी कम्पनीलाई विदेशी ऋण प्राप्त गर्न सजिलो पर्ने भन्दै नेप्सेले यो व्यवस्था नियमावलीमा प्रस्ताव गरेको हो । विदेशी ऋण दाताले कर्जा लगानी गर्न सूचीकृत कम्पनीलाई सहुलियत दिने भएकाले औद्योगिक घरानाहरूले यस्तो व्यवस्थाको माग गरेका थिए । स्वदेशी बैंकलाई समेत सूचीकृत (पब्लिक) कम्पनीमा कर्जा दिँदा जोखिमबापतको व्यवस्था (प्रोभिजनिङ)मा सहुलियत हुने भएकाले कर्जाको लागत कम पर्ने विज्ञहरूले बताएका छन् । यही लाभ उठाउन व्यवसायीहरूको आग्रहमा नेप्सेले अस्थायी सूचीकरणको व्यवस्था राखेपछि सेबोन सशंकित भएको छ ।
‘वित्तीय प्रणालीमै जोखिम हुन सक्छ’
‘यो व्यवस्थालाई प्रयोग गरेर निजी कम्पनीहरूले लाभ लिने र पछि कर्जामा समस्या आयो भने वित्तीय प्रणालीकै लागि जोखिमपूर्ण हुन सक्छ,’ सेबोनका एक उच्च अधिकारीले भने, ‘यसरी गलत फाइदा उठाउन कानुनी व्यवस्थाको प्रयोग नहोस् भनेर हामीले सचेत गराएका छौँ ।’ विनियमावलीले दुई वर्षसम्म अस्थायी सूचीकरण गर्ने र त्यसपछि प्राथमिक सेयर निष्कासन (आइपिओ) नगरे सूचीकरणबाट हट्ने व्यवस्था गरेपछि यस्तो व्यवस्था हटाउन वा कार्यान्वयनका लागि स्पस्ट खाका प्रस्तुत गर्न सेबोनले निर्देशन दिएको अधिकारीहरूले बताएका छन् ।
वर्गीकरणमा पनि पुनर्विचार गर्न आग्रह
प्रस्तावित मस्यौदाले सूचीकृत कम्पनीहरूलाई चार तहमा वर्गीकरण गर्ने भनेपछि सेबोनले उक्त विषयलाई पनि पुनर्विचार गर्न भनेको छ । ‘धेरैवटा तहमा वर्गीकरण गर्दा यसले लगानीकर्ताबीच अन्योल (विरोधाभास) पनि उत्पन्न हुन सक्छ,’ प्रवक्ता गिरीले भने, ‘यसमा थप गृहकार्य गर्न भनेका छौँ ।’ उक्त मस्यौदाले सूचीकृत कम्पनीहरूलाई ‘ए’, ‘बी’, ‘जी’ र ‘जेड’ गरी चार
श्रेणीमा विभाजन गर्ने
व्यवस्थाको प्रस्ताव गरेको थियो । यसका लागि नेप्सेले वर्गीकरण मापदण्डसमेत तयार गरिसकेको बताए पनि सार्वजनिक गरिएको
छैन । तर, सेबोनका अधिकारीहरूले हालकैजस्तो दुई श्रेणी वा बढीमा तीन श्रेणीमा वर्गीकरण गर्नेगरी व्यवस्था गर्न आग्रह गरेको बुझिएको छ । तथापि, गिरी भन्छन्, ‘हामीले यी विषयहरूमा थप अध्ययन र गृहकार्य गर्न मात्रै भनेका हौँ ।’