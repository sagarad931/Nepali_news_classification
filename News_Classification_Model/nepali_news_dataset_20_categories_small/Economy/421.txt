
﻿
१२ मंसिर, काठमाडौं । नेपाल शैक्षिक परामर्श संघ (इक्यान) ले सरकारसँग विभिन्न ११ बुँदे माग अघि सारेको छ । संघले विद्यार्थीले वैदेशिक शिक्षाका लागि जाँदा तिरेको शिक्षण शूल्कको बिमा गर्ने व्यवस्था गर्न माग सारेको छ ।
शिक्षा नियमावली संशोधन गर्दा सुरक्षण कोषको व्यवस्था हटाउन माग गरेको छ । शैक्षिक संस्थाहरुको बर्गीकरणको व्यवस्था पनि हटाउन माग गरिएको छ । शाखा कार्यालयहरुको काम निश्चित गर्नुपर्ने र शैक्षिक परामर्शको मेल ागर्न स्वीकृति लिनुपर्ने भएपनि सेमिनारका लागि स्वीकृति लिनुनपर्ने व्यवस्था गर्न संघले माग अघि सारेको छ ।
१ प्रतिशत शिक्षा सेवा करलाई विद्यार्थी कल्यणकारी कोषको रुपमा विकशित गरी विदेशमा अध्ययनका लागि जाने विद्यार्थीहरुलाई आकश्मिक रुपमा पर्ने समस्या समाधानका लागि उपायेग गर्नुपर्ने माग पनि अघि सारिएको छ ।
संघका अध्यक्ष प्रकाश पाण्डेले सरकारले कुन-कुन देशमा, कुन-कुन शिक्षण संस्थामा विद्यार्थी पठाउने भनेर सूचीकृत गर्नुपर्ने पनि बताए । यस्तै अंग्रेजी, जापनिज, जर्मनी, लगायतका विभिन्न अन्तर्राष्ट्रिय भाषा शिक्षणका लागि सञ्चालित परीक्षा केन्द्रका रुपमा शैक्षिक परामर्शदाताले अनुमति लिई परीक्षा केन्द्र सञ्चालन गर्ने ब्यवस्था गर्न सरकारको ध्यानाकर्षण गरिएको छ ।

यस्तै शैक्षिक परामर्श केन्द्रहरुको प्रवर्द्धन गर्नुपर्ने, स्वदेशी र विदेशी शैक्षिक परामर्श केन्द्रबीच फ्रेन्चाइज गर्ने व्यवस्था गर्नुपर्ने, सरकारको नीतिगत तहका समिति र उपसमितिमा शैक्षिक परामर्श ब्यवसायी संघको प्रतिनिधि सहभागी गराउनुपर्ने माग पनि संघले गरेको छ ।
शैक्षिक परामर्श स्थायी बसाइसराइ, भ्रमण भिसा, ब्यापारिक भिसा लगायतको परामर्श दिनसक्ने अनुमति दिन पनि संघले माग गरेको छ ।