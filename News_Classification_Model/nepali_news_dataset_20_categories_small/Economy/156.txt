
﻿सरस्वती ढकाल
काठमाडौं, ९ साउन
गत आर्थिक वर्षमा मुलुकले नयाँ संविधान प्राप्त गरे पनि आर्थिक विकासमा महत्वपूर्ण आधार मानिएको वैदेशिक लगानीको अवस्था भने निराशाजनक देखिएको छ । संविधान निर्माणसँगै मुलुक आर्थिक विकासको मार्गमा अघि बढ्ने अपेक्षा गरिए पनि परिणाम यसको ठीकविपरीत देखिएको छ ।
भूकम्पपछिको राजनीतिक सहमतिले नयाँ संविधान जारी भयो तर त्यसलगत्तै भारतले गरेको ५ महिना लामो नाकाबन्दीका कारण विदेशी लगानीकर्ताको मनोबलसमेत खस्किएको देखिएको छ ।
गत आर्थिक वर्षमा नेपालमा ७८ प्रतिशतले प्रत्यक्ष वैदेशिक लगानी (एफडीआई) घटेको उद्योग विभागले जनाएको छ । अघिल्लो आर्थिक वर्षमा ६७ अर्ब रुपैयाँको एफडीआई भित्रिएकोमा ०७२/७३ मा भने १५ अर्ब १३ करोड रुपैयाँमा सीमित भएको छ ।
भूकम्पपछि खस्किएको लगानीको वातावरण संविधान जारी भएसँगै थप धरासायी भएको व्यवसायीहरू बताउँछन् । संविधानमा असहमत राजनीतिक दलहरूको आन्दोलन र त्यसैलाई आधार बनाउँदै भारतले लगाएको नाकाबन्दीले लगानी घटेको व्यवसायीहरू बताउँछन् । नेपाल उद्योग परिसंघका अध्यक्ष हरिभक्त शर्मा स्वदेशी लगानीकर्ताले समेत विश्वास गर्न नसकिरहेको बेला वाह्य लगानी घट्नु स्वाभाविक भएको बताउँछन् । उनका अनुसार नाकाबन्दीपछि मुलुकमा लगानीमैत्री वातावरण नभएको सन्देश प्रवाह भएको छ ।

उद्योग विभागका अनुसार गत आवमा साना, मझौला तथा ठूला गरी ३ सय ४१ परियोजनाका लागि ४३ देशबाट यस्तो प्रतिबद्धता आएको हो । विभागमा दर्ता भएका यी परियोजनाहरू सञ्चालनमा आएमा ११ हजार ४ सय २६ जनाले प्रत्यक्ष रोजगारी पाउनेछन् । वैदेशिक लगानी शाखा निर्देशक विपिन राजभण्डारी वैदेशिक लगानीका क्षेत्रमा चालू वर्ष खराब अनुभव रहे पनि आगामी आर्थिक वर्षमा सुधार हुने बताउँछन् । उनका अनुसार पछिल्लो पाँच वर्षमध्ये आव ०७१/७२ मा सबैभन्दा धेरै एफडीआई प्रवाह भएको छ । विभागमा २ अर्बभन्दा कम लगानीका उद्योग मात्रै सञ्चालन हुने गरेका छन् । २ देखि १० अर्ब रुपैयाँ औद्योगिक प्रवद्र्धन बोर्ड र १० अर्बभन्दा माथिका लगानी बोर्डमार्फत भित्रने गरेको छ । सरकारले कृषि तथा वन्यजन्तु, निर्माण, ऊर्जामूलक, उत्पादनमूलक, खनिज, सेवा र पर्यटन गरी सात विधामा प्रत्यक्ष वैदेशिक लगानी भित्र्याउँदै आएको छ ।
भारत तेस्रो स्थानमा
नेपालमा वैदेशिक लगानी प्रवाह गर्ने मुलुकमध्ये सधंै पहिलो स्थानमा रहँदै आएको भारतको स्थान पछिल्ला २ वर्षमा भने गिर्दो क्रममा छ । गत वर्षजस्तै यो वर्ष पनि पहिलो स्थानमा चीन छ भने दोस्रो स्थान भारतलाई उछिन्दै बेलायतले प्राप्त गरेको छ । चीनबाट ६ अर्ब २१ तथा बेलायतबाट २ अर्ब र भारतबाट १ अर्ब ९४ करोडको लगानी प्रतिबद्धता प्राप्त भएको छ । गत वर्ष नेपालमा ४३ देशबाट एफडीआईको प्रतिबद्धता प्राप्त भएको छ ।
  वैदेशिक लगानीमा ७८ प्रतिशत गिरावट, १५ अर्ब २३ करोड मात्र आयो        