
﻿
६ भदौ, काठमाडौं । ललितपुर पुल्चोकको साझा पेट्रोल पम्पमा रहेको एउटा डिजेल मेसिनमा सिल गरिएको छ । गुणस्तर तथा नापतौल विभागबाट खटिएको सरकारी टोलीले डिजेल मेसिनले नाप गर्दा एकलिटर डिजेलको मापनमा २ सय मिलिलिटरसम्म परिणाम घटी भएको देखिएपछि सिल गरेको हो ।
पेट्रोल नोजलमा भने समस्या नदेखिएकाले डिजेलको नोजलमात्रै बन्द गराइएको विभागका अनुगमन संयोजक कमल ओझाले बताए । ‘कुनै बेलामा लिटरमा ३० मिलिलिटर कम देखियो भने कुनै बेलामा २ सय मिलि लिटरसम्म कम हुने गरेको पाइयो,’ उनले भने, ‘पम्पमा समस्या वा कैफियत भएको देखिएपछि सिल गरेका हौं ।’
अब प्राविधिक टोली खटाएर त्यो योजनावद्ध रुपमा गरिएको हो वा बिग्रिएर भएको भन्ने यकिन गरिने उनले बताए । त्यसपछि मात्रै विभागले साझाविरुद्ध कारवाहीको प्रक्रिया अघि बढाउने छ ।
यसैगरी लगनखेलको महायान पेट्रोल पम्पमा पनि मापनभन्दा कम मात्रामा डिजेल वितरण भइरहेको भेटिएपछि सिल गरिएको छ ।