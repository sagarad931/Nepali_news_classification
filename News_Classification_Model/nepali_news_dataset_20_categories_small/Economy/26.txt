
﻿
३१ जेठ, काठमाडौं । नेपाल उद्योग परिसंघले ‘परिसंघमा परिचर्चा’को पहिलो श्रृंखला अन्तरगत आपूर्ति मन्त्री गणेशमान पुन र आपूर्ति सचिव श्रीधर सापकोटासँग छलफल गरेको छ ।
पहिलो श्रृंखलाको छलफलमा परिसंघमा आवद्ध उद्योगी व्यवसायीहरुले वर्तमान आपूर्ति प्रणालीमा रहेका समस्या र त्यसबाट उद्योग व्यवसायमा परेको प्रतिकूल प्रभावका साथै उपभोक्तामा परेको भारका विषयमा मन्त्री र सचिवको ध्यानाकर्षण गराएका छन् ।
परिसंघका अध्यक्ष हरिभक्त शर्माले वर्तमान उपभोक्ता हित संरक्षणका लागि विभिन्न निकायहरुको संलग्नता रहेको उल्लेख गर्दै ती निकायहरुबीच समन्वय अभावले गर्दा समस्या समाधानमा बाधा उत्पन्न भएको जानकारी गराए ।
‘यातायातमा रहेको सिण्डिकेटले वजारभाउ वृद्धि भई उपभोक्ता मारमा परिरहेको छ’ अध्यक्ष शर्माले भने- ‘इन्धनको सहज आपूर्ति, भण्डारण क्षमता वृद्धि लगायत कृषकहरुका लागि मल विउको सहज आपूर्ति सरकराले गरिदिनुपर्छ ।’
छलफलमा उठेका सम्पूर्ण विषयहरुलाई सकारात्मक रुपले ग्रहण गरेको बताउँदै मन्त्री पुनले अन्तर मन्त्रालयको समन्वय गरि उद्यमी व्यवसायीहरुका गुनासाहरु समाधानमा पहल गर्ने प्रतिवद्धता व्यक्त गरे । उनले कतिपय नीतिगत एवं व्यवहारिक विषयमा समेत सहकार्य गर्नुपर्नेमा जोड दिए ।
सचिव सापकोटाले उपभोक्ता संरक्षण ऐन २०५४ पुरानो भइसकेको र यसलाई समय सापेक्ष परिवर्तन गर्न जरुरी भएपछि मन्त्रालयले परिमार्जनको काम गरिरहेको जानकारी दिए । कुनै पनि उद्योगलाई निर्वाध रुपमा इन्धन आपूर्ति गर्न यस अघि नै निर्देशन दिइसकेको उनको दाबी थियो ।
‘देशका विभिन्न थप ३ स्थानमा इन्धन भण्डारणको काम अघि बढाउन थालिएको छ’ सचिव सापकोटाले भने- ‘अहिले तेल आयातमा कुनै समस्या छैन, रक्सौल अम्लेखगञ्ज पाइपलाइन निर्माण समेत समयमै सम्पन्न हुने विश्वास दिलाउन चाहान्छु ।’
परिसंघले नयाँ श्रृंखलाहरुमा सम्वन्धित क्षेत्रका विज्ञ, सरोकारवाला तथा सरकारी अधिकारीहरुसग गहन छलफल तथा अन्तरकृया गर्ने जनाएको छ । यस्ता छलफलबाट व्यवसायीहरुका समस्या तथा गुनासाहरु सुनुवाई गर्ने र समस्या समाधानका उपायहरु पहिल्याउन सहयोग पुग्ने विश्वास परिसंघले लिएको छ ।
परिसंघ अध्यक्ष हरिभक्त शर्माको अध्यक्षतामा आयोजित छलफलमा परिसंघका उपाध्यक्षहरु, गभर्निङ काउन्सिल सदस्यहरु, राष्ट्रिय परिषद सदस्यहरु तथा सदस्य उद्योग प्रतिष्ठानका प्रतिनिधिहरुको उपस्थिति रहेको थियो ।