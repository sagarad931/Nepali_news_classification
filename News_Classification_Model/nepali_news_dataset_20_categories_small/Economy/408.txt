
﻿
६ मंसिर, काठमाडौं । दुई वर्ष जहाज उडाइसकेपछि गर्नुपर्ने नियमित परीक्षणका लागि बंगालादेशको नोभो एयरले युरोपेली वा अमेरिकी कम्पनी रोजेन । न त सिंगापुरलगायत दक्षिण पूर्वी एसियाली मुलुकका कम्पनीसँग साझेदारी गर्न चाह्यो । नोभोले एटिआर-७२ जहाजको नियमित परीक्षण गराउन रोज्यो नेपाली कम्पनी-बुद्ध एयर ।
बुद्धले पनि बंगालादेशी कम्पनीको प्रस्तावलाई स्वीकार्दै त्रिभुवन विमानस्थल हातास्थित आफ्नै अत्याधुनिक ह्याङ्गरबाट परीक्षण र मर्मत सेवा दियो । १२ दिनभित्र परीक्षण र मर्मत सक्ने समय सीमा दिइएकोमा सात दिनमै नोभोले जहाज फिर्ता पायो ।
नोभोभन्दा अगाडी भुटानको ड्रुक एयरलबाट यस्तै खाले सेवा लिएको थियो । भुटानबाट ड्रुकले काठमाडौं ल्याएर जहाजको परीक्षण र मर्मत गरायो । नोभो र ड्रुकको पाइला पछ्याउदै बंगलादेशकै हेल्लो एयरले पनि एटिआर-४२ को परीक्षण र मर्मत सम्भारका लागि बुद्धलाई नै रोजिसकेको छ । केही भारतीय कम्पनीले समेत बुद्धको सेवा लिन चासो देखाउन थालेका छन् । एयर इन्डियाको भगिनी कम्पनी एलाइन्स एयरले त यस्तो सेवा लिने जनाउ बुद्धलाई दिइसकेको छ ।
परीक्षण र मर्मतका लागि दक्षिण एसियाली मुलुकका विमान कम्पनीको रोजाइले बुद्ध एयरको मर्मत अन्तर्राष्ट्रियस्तरको भइसकेको देखाउँछ । त्यत्ति मात्र होइन, यसले नेपालमा मर्मतका लागि जहाज ल्याएर मनग्गे विदेशी मुद्रा आर्जनको सम्भावनाको ढोका समेत खोलेको छ ।
‘हामी सस्तो दरमा अन्तर्राष्ट्रिय मापदण्ड अनुसारको मर्मत सम्भार गर्न सक्षम छौ,’ बुद्ध एयर प्राविधिक सहायता विभागका वरिष्ठ इन्जिनियर सन्तोषकुमार खाती भन्छन्, ‘एटिआर-४२ र ७२ एवं बिचक्राफ्ट-९०० को मर्मत सम्भार गर्न हामीसँग विश्वस्तरीय प्रविधि, उपकरण र जनशक्ति छन् ।’
बुद्ध एयरले केही साताअघि नेपाल सरकारबाट अन्य कम्पनीका जहाज मर्मतको अनुमति पाइसकेको छ । अनुमति अनसार उसले अब स्वदेशी र विदेशी कम्पनीका जहाज समेत मर्मत र नियमित परीक्षणको काम गर्न पाउँछ । ‘हरेक कम्पनीका जहाजमा निश्चित समय उडाइसकेपछि त्यसको नियमित परीक्षण गर्नुपर्ने नियम हुन्छ,’ खाती भन्छन्, ‘त्यस्तो परीक्षणले जहाजलाई सम्भावित प्राविधिक गडबडीबाट जोगाउ मद्दत गर्नुका साथै कुनै कमजोरी भेटिए सुधार गर्ने अवसर दिन्छ ।’
भिडियो हेर्नुस्
वरिष्ठ इन्जिनियर  खाती अघि भन्छन्-‘एक जमानामा नेपालले धान निर्यात गथ्र्यो, नेपालीलाई नै अपुग हुने भएपछि त्यो बन्द भयो । कुनै बेला नेपाली महको गन्तव्य युरोप थियो, अर्गानिक प्रमाणित गर्न नसकेपछि महको युरोप निकासी रोकियो । हाल दैनिक १ हजार ५ सय नेपाली विदेश जान्छन् अर्थात् नेपालले अहिले कामदार निर्यात गरिरहेको छ । तर, बुद्ध एयरले भने कामदार हैन, नेपालबाट जहाज मर्मत सेवा निर्यात गर्न थालेको छ । जसले प्रसस्त मात्रामा विदेशी मुद्रा आर्जनको ढोका खोल्न सक्छ ।’
जहाजको नियमति परीक्षण जहाँसुकै गरेर हुदैन । सम्बन्धित मुलुकको नागरिक उड्यान प्राधिकरणले प्रमाणित गरेको मर्मत सेवा कम्पनीमार्फत गराउनु पर्छ । बुद्ध एयरले नेपाल नागरिक उड्यान प्राधिकरणबाट यस्तो प्रमाणिकरण पाइसकेको छ ।
भुटानी र बंगलादेशी नागरिक उड्यान प्राधिकरणले नेपाल नागरिक उड्यान प्राधिकरणको प्रमाणिकरणलाई मान्यता दिदै परीक्षण र मर्मतको अनुमति दिएपछि त्यहाका जहाजले नेपालमा मर्मत गर्न पाएका हुन् । बुद्ध एयरले युरोप वा अमेरिकाबाट समेत यस्तो प्रमाणित गराए भविश्यमा विश्वका जुनसुकै मुलुकबाट जहाज मर्मतका लागि आउने सम्भावना छ ।
त्रिभुवन अन्तर्राष्ट्रिय विमानस्थलभित्र रहेको बुद्ध एयरको ह्याङ्गर अत्याधुनिक सुविधा सम्पन्न छ । दक्षिण एसियाकै उत्कृष्ट मध्येमा पर्ने यो ह्याङ्गर करिब २० करोडको लगानीमा कम्पनीले बनाएको हो । यो ह्याङ्गरमा एउटा ‘एटिआर-७२’ वा ‘एटिआर-४२’ र एउटा ‘बिच-१९००-डी’ जहाज सजिलै अटाउँछन् ।
पर्याप्त प्रकाश र आगलागीको चेतावनी दिने प्रणालीयुक्त ह्याङ्गरमा अहिले हेलिकप्टरको समेत मर्मत हुने गरेको छ । हेलिकप्टरको मर्मतका लागि भने बुद्ध एयरले आफ्नो ह्याङ्गरमा स्थान मात्र उपलब्ध गराउदै आएको खाती बताउछन् ।
विमान परीक्षण र मर्मतका लागि नेपाल ल्याए आधा सस्तो पर्ने भएकाले भविष्यमा भारत र म्यानमारका कम्पनीलाई समेत आफ्ना ग्राहक बनाउने योजनामा बुद्ध एयर रहेको छ । युरोप र अमेरिकाको तुलनामा सस्तो जहाज मर्मत सेवा उपलब्ध गराउने सिंगापुरमा भन्दा पनि नेपालमा कम लागत पर्ने हुदा दक्षिण एसियाका अरु मुलुकको गन्तव्य नेपाल हुनसक्छ ।

सिंगापुरमा जहाज मर्मतका लागि कम्तिमा प्रतिव्यक्ति प्रतिघण्टा १ सय डलर खर्च लाग्छ । तर नेपालमा भने त्यसको आधा खर्चमा मर्मत सम्भव छ । सम्भवतः नेपालको जहाज मर्मत खर्च संसारकै सबैभन्दा सस्तो हो ।
सरकारले जहाज मर्मतमा प्रयोग हुने पार्टपुर्जामा भन्सार नलिने हो भने यो खर्च अझै कम हुनसक्छ । विदेशबाट मर्मतका लागि ल्याइएका जहाजमा प्रयोग हुने पार्टपुर्जा जडान गरिएपछि विदेश नै र्फकने भएकाले त्यसमा भन्सार नलगाउन बुद्धले माग गर्दै आएको छ ।
‘एयर साइड एरिया (हवाई उड्यान क्षेत्र) भन्साररहित हुनुपर्छ,’ खाती भन्छन्, ‘यो क्षेत्र भन्साररहित भएमा स्वदेशी विमान कम्पनी पनि फस्टाउनेछन्, विदेशबाट मर्मतका लागि पनि धेरै जहाज आउनेछन् ।’