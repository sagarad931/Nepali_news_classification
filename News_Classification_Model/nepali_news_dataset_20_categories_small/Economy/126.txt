
﻿कारोबार संवाददाता
काठमाडौं, २ साउन
अर्थ मन्त्रालयले चालू आर्थिक वर्षको कार्यक्रम तथा परियोजना र भैपरी आउने खर्च उपयोग गर्न सबै मन्त्रालय तथा निकायलाई अख्तियारी दिएको छ । अर्थसचिव लोकदर्शन रेग्मीले आइतबार सबै निकायलाई खर्चको अख्तियारी दिएका हुन् ।
व्यवस्थापिका संसद्ले चालू आर्थिक वर्षको बजेटअन्तर्गत विनियोजन विधेयक पारित गरिसकेकाले समयमै खर्च गर्ने प्रणाली विकास गर्न र सबै निकायलाई खर्चको अख्तियारी दिन अर्थ मन्त्रालयले निर्देशन दिएको हो । सधैं आर्थिक वर्षको पहिलो दिन अर्थात् साउन १ गते अख्तियारी दिने प्रचलन रहे पनि यसपटक शनिबार परेकाले २ गते दिइएको हो । विगत केही वर्षदेखि सबै मन्त्रालयका सचिव तथा सम्बन्धित आयोजना प्रमुखलाई अर्थ मन्त्रालयमा बोलाएर अर्थमन्त्रीले निर्देशन दिने र अर्थसचिवले त्यसैदिन बजेट खर्चने अख्तियारी दिने प्रचलन थियो । तर, चालू वर्ष भने अर्थमन्त्रीले बजेट अख्तियारीका लागि सम्बन्धित निकायलाई निर्देशन दिन चासो राखेनन् । सरकारमाथि अविश्वासको प्रस्ताव आएपछि अर्थमन्त्रीले चासो नदिएको बताइएको छ ।
संवैधानिक व्यवस्थाअनुसार गत जेठ १५ मा अर्थमन्त्री विष्णुप्रसाद पौडेलले १० खर्ब ४८ अर्ब ९२ करोड रुपैयाँको बजेट संसद्मा पेस गरेका थिए । संसद्बाट विनियोजन विधेयक पारित भए पनि बजेटका अंगहरूका रूपमा रहेका आर्थिक विधेयक, राष्ट्र ऋण उठाउने विधेयक र ऋण तथा जमानत वियेधक भने पारित हुन बाँकी छन् । यसैबीच सरकारको सहयोगी घटक माओवादी केन्द्रले सरकार छाड्ने घोषण गरेपछि यी विधेयक पारित हुन सकेका छैनन् । विनियोजन विधेयक पारित भइसकेकाले बजेट खर्चन कुनै समस्या नरहेको अर्थ मन्त्रालयको भनाइ छ ।
अर्थ मन्त्रालयका प्रमुख आर्थिक सल्लाहकार प्रा. डा. गोविन्द नेपालले चालू वर्ष विनियोजन विधेयक पारित भए पनि सरकार परिवर्तन हुने देखिएकाले फेरि बजेट कार्यान्वयनमा समस्या आउने बताउँछन् । बजेट अस्थिरताले मुलुक सधैं समस्यामा फसेको भन्दै उनले आर्थिक विकास देख्ने हो भने सबै राजनीतिक शक्तिबीच आर्थिक मुद्दामा एकत्रित हुनुको विकल्प नरहेको बताए ।
विनियोजित रकममध्ये चालू खर्च ६ खर्ब १७ अर्ब १६ करोड ४१ लाख २९ हजार अर्थात् ५८.९ प्रतिशत छ । त्यसैगरी पुनर्निर्माणका लागि १ खर्ब ४० अर्ब ६६ करोडसमेत ३ खर्ब ११ अर्ब ९४ करोड ६३ लाख रुपैयाँ अर्थात् २९.७ प्रतिशत र वित्तीय व्यवस्थाका लागि १ खर्र्ब १९ अर्र्ब ८१ करोड ९ लाख रुपैयाँ अर्थात् ११.४ प्रतिशत बजेट विनियोजन भएको छ ।
  बजेट खर्चने अख्तियारी        