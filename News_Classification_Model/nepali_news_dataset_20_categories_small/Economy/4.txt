
﻿सरकारले हरेक वर्ष कृषिजन्य उत्पादनमा आत्मनिर्भरताको नारा लगाइरहे पनि ती उत्पादनको आयात भने बढ्दोअजित अधिकारी/नयाँ पत्रिकाकाठमाडौँ २१ जेठ
कृषि विकास मन्त्रालयले हरेक वर्षजसो कृषि क्षेत्रमा आत्मनिर्भर योजना बनाउँछ । तर, कृषि उपजको उत्पादन र उत्पादकत्व वृद्धि अपेक्षित रूपमा हुन सकेको छैन । उत्पादन वृद्धिका योजना बन्छन्, कार्यान्वयन हुँदैनन् । बरु आन्तरिक माग धान्न आयात बढ्दै गएको छ ।
कृषिको उत्पादन वृद्धि गर्ने बहानामा ठूलो रकम अपारदर्शी ढंगले अनुदानबापत वितरण भइरहको छ । गत आर्थिक वर्ष ०७१/७२ मा नौ अर्ब अनुदानमा खर्च गरेको मन्त्रालयले चालू आवमा १२ अर्ब खर्चका लागि छुट्याएको थियो । त्यस्तै, बाली उत्पादनका लागि घोषित कार्यक्रमका लागि छुट्याएको बजेट खर्च भए पनि उत्पादन वृद्धिमा सफलता मिलेको छैन ।
सरकारले आगामी दुई वर्षमा धान उत्पादन बढाई आत्मनिर्भर हुने चामल निर्यात गर्ने लक्ष्य लिएको छ । यसका लागि चालू आवमा ६ अर्बको मात्रै चामल आयात गर्दा माग धान्ने सरकारको लक्ष्यविपरीत ९ महिनामा १६ अर्ब १८ करोडको चामल आयात भइसकेको छ । मन्त्रालयले कृषिमा आत्मनिर्भर हुन चालू आवमा लिएका कुनै पनि लक्ष्य पूरा भएका छैनन् । पहिलो वर्षको लक्ष्य नै पूरा नहुँदा सरकारले लिएका सबै दीर्घकालीन लक्ष्य हासिल गर्न कठिन हुने देखिन्छ ।एक खर्बको कृषि वस्तु आयात
चालू आर्थिक वर्ष ०७२/७३ को ९ महिना (चैतसम्म)मा १ खर्ब २ अर्ब ८२ करोड १० लाख २ हजार ८ सय २९ रुपैयाँको कृषिजन्य वस्तु आयात भएको व्यापार तथा निकासी प्रवद्र्धन केन्द्रले जनाएको छ । केन्द्रका वरिष्ठ अधिकृत कृष्णराज बजगाईंका अनुसार चामल १६ अर्ब १८ करोड, मकै ६ अर्ब ९ करोड, दाल–गेडागुडी ७ अर्ब २५ करोड, तरकारी ५ अर्ब ९४ करोड, माछा ५३ करोड, दुग्धजन्य पदार्थ ८६ करोड रुपैयाँको आयात भएको छ । त्यस्तै, मासु ७४ करोड, चिया ४१ करोड र अन्य सबै कृषिजन्य वस्तु ६५ अर्ब ८० करोड रुपैयाँको आयात भएको उनले जानकारी दिए ।
यस्तो छ यस वर्षको लक्ष्य र उपलब्धिचामल
लक्ष्य : सरकारले गत आर्थिक वर्ष २०७१/७२ मा १४ अर्ब रुपैयाँको चामल आयात गरेको तथ्यांक थियो । चालू आवमा उत्पादन हुने क्षेत्रफल र उत्पादकत्व वृद्धि गरी आयात ६ अर्बमा झार्ने लक्ष्य लिएको थियो । गत आवमा १ लाख ४२ हजार हेक्टरमा धानखेती भएकोमा चालू आवमा बढाएर १ लाख ४४ हजार हेक्टरमा पुर्‍याउने र प्रतिहेक्टर उत्पादन क्षमता ३.१७ टनबाट बढाएर ३.४३ टनमा पुर्‍याउने लक्ष्य लिएको थियो । यसरी उत्पादन बढाएर आव २०७४/७५ मा धान उत्पादनमा आत्मनिर्भर भई चामल आयात प्रतिस्थापन गर्ने सरकारी लक्ष्य छ ।
उपलब्धि : चालू आवको ९ महिना (चैतसम्म) मा १६ अर्ब १८ करोड ५० लाख ४ हजार ३ सय ८७ रुपैयाँको चामल आयात भइसकेको व्यापार तथा निकासी प्रवद्र्धन केन्द्रले जनाएको छ । चालू आवमा लिइएको लक्ष्य नै पूरा हुन नसक्दा सरकारले दुई वर्षभित्र धानमा आत्मनिर्भर हुन लिएको लक्ष्य पूरा नहुने देखिन्छ ।मकैलक्ष्य : गत आवमा ५ अर्बको मकै आयात भएकोमा चालू आवमा २ अर्ब ५० करोडको मात्रै मकै आयात गर्ने गरी उत्पादन बढाउने सरकारको लक्ष्य छ । ८ लाख ४९ हजार हेक्टरमा मकै खेती भएकोमा यस वर्ष बढाएर ८ लाख ५५ हजार हेक्टरमा मकैखेती गर्ने र २.३५ टनको उत्पादकत्वलाई बढाएर २.४ टन पुर्‍याउने सरकारको लक्ष्य छ । आव ०७४/७५ मा मकै आयात १ अर्बमा झार्ने र त्यसपछि आत्मनिर्भरउन्मुख हुने लक्ष्य राखिएको छ ।उपलब्धि : चालू आवको ९ महिनामा ६ अर्ब ९ करोड ९८ लाख २६ हजार ५ सय ३० रुपैयाँको मकै आयात भएको केन्द्रको तथ्यांक छ । आवको अन्त्यसम्म आयात ७ अर्ब पुग्ने अनुमान छ ।दाललक्ष्य : गत आवमा ४ अर्बको दाल आयात भएकोमा चालू आवमा आयात ३ अर्ब ४१ करोडमा झार्ने सरकारको लक्ष्य छ । ३ लाख ३३ हजार हेक्टरमा दाल खेती भइरहेकोमा यस वर्ष बढाएर ३ लाख ३५ हजार हेक्टर पुर्‍याउने र प्रतिहेक्टर उत्पादकत्व १.०७ टन रहेकोमा बढाएर १.१ टन पुर्‍याउने लक्ष्य छ । आव ०७४/७५ मा आयात १ अर्ब ३९ करोड रूपैयाँमा झार्ने र क्रमश: आत्मनिर्भर हुने लक्ष्य छ ।उपलब्धि : चालू आवको ९ महिनामा ७ अर्बको दाल आयात भइसकेको केन्द्रले जनाएको छ । आर्थिक वर्षको अन्त्यसम्म सरकारले लिएको लक्ष्यभन्दा दोब्बर बढी आयात हुने देखिएको छ ।तरकारीलक्ष्य : चालू आवमा तरकारी आयातलाई १३ करोडमा झार्ने लक्ष्य राखिएको छ । २ लाख ४८ हजार हेक्टरमा भइरहेको खेतीलाई विस्तार गरी २ लाख ४८ हजार ५ सय हेक्टरमा गर्ने लक्ष्य राखिएको छ । आगामी आवबाटै आयात शून्यमा झर्ने गरी आत्मनिर्भर हुने र आव ०७४/७५ मा ८३ करोडको तरकारी निर्यात गर्ने लक्ष्य राखिएको छ ।उपलब्धि : चालू आवको ९ महिनामा ५ अर्ब ९४ करोड ७७ लाख ५० हजार ९ सय रुपैयाँको तरकारी आयात
भएको केन्द्रले जनाएको छ । कृषि विकास मन्त्रालयले व्यावसायिक तरकारी खेतीका लागि ब्याज अनुदानमा सहज कर्जा, अनुदान र युवालाई आकर्षण गर्न बर्सेनि अर्बौं खर्च गर्दै आए पनि लगानीअनुसार प्रतिफल नआउँदा आयात आकासिरहेको हो ।माछालक्ष्य : गत आवमा ४७ करोड ३३ लाखको माछा आयात भएकोमा चालू आवमा आयात झारेर १२ करोड १८ लाख रुपैयाँ कायम गर्ने सरकारको लक्ष्य छ । गत वर्ष ८ हजार २० हेक्टरमा माछापालन भएकोमा यस वर्ष ९ हजार २ सय २० हेक्टरसम्म विस्तार गर्ने र ३१ हजार टन उत्पादन भइरहेकोमा बढाएर ३६ हजार टन पुर्‍याउने लक्ष्य छ । आगामी आव ०७३/७४ बाटै आयात नगरी ६ करोडको निर्यात गर्ने लक्ष्य पनि राखिएको छ ।उपलब्धि : चालू आवको नौ महिनामा ५३ करोड ६४ लाख रुपैयाँको माछा आयात भएको केन्द्रले जनाएको छ । बर्सेनि आयात दर बढिरहेको केन्द्रको तथ्यांक छ ।
के भन्छन् विज्ञ ?किसानमा जाँगर पैदा गर्नु जरुरी छ हरिबोलप्रसाद गजुरेल, कृषि विकासमन्त्री
पहिलाको बजेट ल्याउँदा स्थिति अर्कै थियो । भूकम्प गयो र सबैको ध्यान त्यतैपट्टि गयो । बजेट कार्यान्वयन गर्ने वेला नाकाबन्दी भयो । ५–६ महिना नाकाबन्दी हुँदा स्वाभाविक रूपमा उत्पादनमा असर पर्‍यो । पहिले बजेट पनि अलि पुरानै ढाँचामा आएको थियो । यसपालि बजेटमा व्यावसायिक उत्पादन बढाउने गरी पकेट क्षेत्र, ब्लक, जोन र सुपरजोनको अवधारणा ल्याएका छौँ । यो अवधारणाअनुसार काम गर्दा बृहत् उत्पादन हुने र आत्मनिर्भरताका लागि लिएको लक्ष्य पूरा गर्न सकिने स्थिति छ । हामीले किसानलाई उत्साह थप्ने गरी सामाजिक सुरक्षा भत्ता वा पेन्सन वितरणलाई समेत सँगै लैजाने गरी कार्यक्रम बनाउनुचाहिँ जरुरी छ । किनभने, किसानमा जाँगर पैदा नगरी उत्पादन बढाउन गाह्रो छ ।
माटो सुहाउँदो नीति चाहियो उद्धव अधिकारी, अध्यक्ष, राष्ट्रिय कृषक समूह महासंघ
सरकारले नेपाल सुहाउँदो कृषिसम्बन्धी नीतिनियम नै बनाउन सकेको छैन । हामीले नेपालको कृषिलाई आधुनिकीकरण गरी उत्पादन बढाउन अहिले तुर्जमा गरिएका सबै नीतिनियम संशोधन गरी यहाँको माटो सुहाउँदो बनाउन सबै क्षेत्रबाट पैरवी हुनु जरुरी छ । दुई छिमेकी मुलुकको उत्पादनसँग हामीले प्रतिस्पर्धा गर्न नसक्ने स्थिति छ । सरकारले विनियोजन गरेको कृषि बजेट पनि कृषि मजदुर, निम्न वर्गीय किसानजस्ता तल्लो तहसम्म पुग्न सकेको छैन, जसले उत्पादन प्रक्रियामा प्रत्यक्ष भाग लिन्छन् । उत्पादन गर्ने किसानमै जाँगर पैदा गर्न नसक्ने र स्रोतसाधन माथिल्लो तहबाटै उपभोग गर्दै जाने प्रवृत्तिले आत्मनिर्भरताको योजना ओझेलमा पर्दै गएको छ ।