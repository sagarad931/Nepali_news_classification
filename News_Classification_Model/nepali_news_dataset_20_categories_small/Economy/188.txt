
﻿जनकपुरधाम, १७ साउन । जनकपुरमा गत आर्थिक वर्षमा कर असुलीमा २६.८५ प्रतिशतले कमी आएको छ ।
आन्तरिक राजस्व कार्यालयका अनुसार सो अवधिमा एक अर्ब ६० करोड ३६ लाख २९ हजार रुपैयाँ राजस्व असुलीको लक्ष्य राखिएकोमा एक अर्ब १७ करोड ३० लाख ७३ हजार रुपैयाँ मात्र असुली भएको छ ।
सोमध्ये आयकरबाट ५२ करोड २९ लाख ७४ हजार रुपैयाँ, ब्याज करबाट तीन करोड ७१ लाख ३५ हजार रुपैयाँ, बहालकरबाट तीन करोड ९४ लाख ६४ हजार रुपैयाँ, मूल्य अभिवृद्धिकरबाट ३१ करोड १९ लाख ९२ हजार रुपैयाँ र अन्तःशुल्कबाट २४ करोड ८ लाख तीन हजार रुपैयाँ राजस्व असुली भएको छ । यसैगरी स्वास्थ्य सेवा करबाट ८३ लाख ५२ हजार रुपैयाँ र शिक्षा सेवा शुल्कबाट एक करोड २३ लाख ५२ हजार रुपैयाँ राजस्व असुली भएको बताइएको छ ।
अघिल्लो आवको तुलनामा गत आवमा आयकरमा ९.१७, ब्याजकरमा ८.८०, बहालकरमा १२.८० , मूल्य अभिवृद्धिकरमा १२.३०, अन्तःशुल्कमा ४९, स्वास्थ्य सेवा करमा १२.७ र शिक्षा सेवा शुल्कमा ४८ प्रतिशतले वृद्धि भएको छ ।
कार्यालय प्रमुख पूर्ण न्यौपानेले अनलाइन सेवाको पहुँचमा कमी र मधेस आन्दोलन तथा आपूर्ति व्यवस्थामा परेको प्रतिकूलताका कारण राजस्व सङ्कलनमा कमी आएको बताए ।
  मधेस आन्दोलनले कर असुलीमा २६ प्रतिशतले कमी        