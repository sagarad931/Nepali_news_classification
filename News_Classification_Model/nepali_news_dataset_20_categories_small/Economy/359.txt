
﻿
१८ कात्तिक, काठमाडौं । आउँदो पुस महिनाभित्रै ७५ मेगावाट विद्युत उत्पादन क्षमताका आधा दर्जन जलविद्युत आयोजनाहरुबाट उत्पादन भएको विजुली नेपाल विद्युत प्राधिकरणको राष्ट्रिय प्रसारण लालाइनमा जोडिइसक्ने उर्जा मन्त्रालयले जनाएको छ ।
तर, हिउँदमा भने ती आयोजनाहरुबाट करिब ३० मेगावाट मात्रै विजुली निष्कने छ । हिउँदको समयमा कूल उत्पादन क्षमताको ४० देखि ५० प्रतिशतमात्रै विजुली उत्पादन हुने उर्जा मन्त्रालयका प्रवक्ता दिनेश घिमिरेले अनलाइनखबरलाई बताए ।
घिमिरेका अनुसार आगामी पुसभित्रै कास्कीको २५ मेगावाट उत्पादन क्षमताको माथिल्लो मादी, गोर्खाको ६ मेगावाटको दरौंदी ए, ताप्लेजुङको १४.९ मेगावाटको हेवाखेला, १४ मेगावाटको मुस्ताङको थापाखोला, ताप्लेजुङकै १० मेगावाटको माथिल्लो माई सी र ६ मेगावाटको ललितपुरको तुमुङ थोस्मे खोलाबाट उत्पादित बिजुली राष्ट्रय प्रसारणलाइनमा जोडिइसक्ने छ ।
यी आयोनजाहरुमध्ये दरौंदी ए को परिक्षण उत्पादन भइरहेको छ भने केही दिनभित्रै मादी आयोजनाले परिक्षण उत्पादन सुरु गर्नेछ ।
‘लोडसेडिङ अन्त्य न्यूनिकरणमा जोड दिँदै सरकारले विद्युत आयोजनाहरुको कामलाई विषेश प्राथमिकताका साथ अघि बढाइरहेको छ,’ उनले भने ।
सरकारले प्राथमिकताका साथ आयोजनाअरु अघि बढाएपनि आयोजनाहरु तोकिएको समयमै बन्न भने सकेका छैनन् । एक वर्षअघि तत्कालीन प्रधानमन्त्री केपी ओलीले एक वर्षमा लोडसेडिङ अन्त्य गर्ने घोषणा गरेका थिए ।
प्रधानमन्त्रीको सो घोषणा पछि उर्जा मन्त्रालयले गत असोज मसान्तसम्ममा कम्तीमा १५० मेगावाट विजुली राष्ट्रिय प्रसारणलाइनमा जोडिसक्ने कार्ययोजना बनाएको थियो ।
तर, हालसम्म ८० मेगावाट उत्पादन क्षमताका दुई आयोजना मात्रै सम्पन्न भइसकेका छन् । भारतीय नाकाबन्दीका कारण मुलुकले चरम इन्धन संकट भोगेकाले तोकिएको समयमा १५० मेगावाट विजुली उत्पादन गर्न नसकिएको घिमिरेले बताए ।