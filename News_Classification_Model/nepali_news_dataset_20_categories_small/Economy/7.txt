
﻿काठमाडौँ ।  नेपालकै सवैभन्दा ठूलो मोवाइल सेवा प्रदायक कम्पनि एनसेलले स्थानीय रोजगारी सृजनामा प्रत्यक्ष योगदान पुर्याउँदै आएको दाबी गरेको छ । एनसेल ५ सय २५ जनालाई प्रत्यक्ष रोजगारी प्रदान गरेको जनाएके छ ।
आउटसोर्समा थप १ हजार २ सय ७३ जनाले र अप्रत्यक्षरुपमा हजारौंले आफ्नो कम्पनीमा रोजगारी पाएको एनसेलले बताएको छ ।
असार ३१, २०७२ सम्म नेपालमा ८१ अर्ब ८५ करोड रुपैयाँ लगानी गरेको एनसेलले जनाएको छ । देशको कुल ग्राहस्थ उत्पादनमा करिब २ प्रतिशत योगदान पुर्याएको एनसेलले सरकारको राजश्व ढुकुटीमा प्रत्येक वर्ष कुल ग्राहस्थ उत्पादनको करिब १ प्रतिशत बराबरको योगदान पुर्याइरहेको दाबी गरेको छ ।
एनसेलले लाइसेन्स शुल्क, दूरसंचार सेवा शुल्क, स्वामित्व शुल्क, मूल्य अभिवृद्धि कर, भुक्तानीमा कर कट्टि, आय कर, रोयल्टि, फ्रिक्वेन्सी शुल्क, ग्रामीण दूरसंचार विकास कोष, राष्ट्रिय कल्याणकारी कोष लगायतका कर तथा शुल्कका रुपमाहालसम्म सरकारलाई १ सय २९ अर्ब रुपैयाँ बराबरको राजश्व योगदान दिएको छ । यस बाहेक कम्पनीले आईसीटीमा आधारित उद्योगको विकासमा पनि योगदान पुर्याइरहेको दाबी गर्दै आएको छ ।
सरकारले उत्कृष्ट आय करदाताको रुपमा लगातार दुई पटक सम्मान पाएको एनसेलले राष्ट्रिय सर्भिस एक्सिलेन्स अवार्ड, ग्राहकमा समर्पित सर्वोत्कृष्ट नेपाली ब्रान्ड अवार्ड, बेस्ट म्यानेज्ड ज्वाईन्ट भेञ्चर कम्पनी अवार्ड लगायतका अवार्ड प्राप्त गरेको छ ।
२०१४ मा बाढी र पहिरो गएका बेला एनसेलले राहतका लागि सरकारलाई २० करोड १० लाख रुपैयाँ प्रदान गरेको थियो । २०१५ को महाभूकम्पमा एनसेलले आफ्ना ग्राहकलाई निःशुल्क व्यालेन्स प्रदान गरि आकस्मिक संचार तथा आफन्तजनसँग सम्पर्कमा रहन सघाएको थियो ।
तत्काल राहतका लागि एनसेलको माउ कम्पनी टेलियासोनेराले १० लाख अमेरिकी डलर प्रदान गरेको र दिर्घकालीन पुनर्निर्माणका लागि एनसेलले एक अर्ब रुपैयाँ सहयोग घोषणा गरेको छ ।
एनसेलले आफ्ना ग्राहकलाई शून्य दरमा विकिपिडिया तथा ट्विटर सेवा प्रदान गरिरहेको छ । एनसेलले काठमाडौं तथा सगरमाथा आधार शिविरमा आफ्नो नेटवर्क आधुनिकिकरण गरेको छ । यसले ग्राहकलाई अझ राम्रो भ्वाइस क्वालिटी तथा २१ एमबी प्रति सेकेन्डसम्मको डेटा स्पिड सुनिश्चित गरेको छ ।