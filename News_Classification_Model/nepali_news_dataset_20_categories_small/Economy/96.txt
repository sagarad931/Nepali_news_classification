
﻿
 प्लास्टिक उद्योगको विकल्प माग्न आएका उद्योगीलाई अहिल्यै नआत्तिन उद्योगमन्त्रीले आग्रह गरे
कृष्ण रिजाल/नयाँ पत्रिका काठमाडौं, २८ असार
उद्योगीले प्लास्टिक उद्योगको विकल्प दिन सरकारसँग माग गरेका छन् । सरकारको निर्णयअनुसार प्लास्टिक प्रतिबन्ध सुरु हुने मिति नजिकिँदै जाँदा उनीहरूले यस्तो माग गरेका हुन् । नेपाल प्लास्टिक उत्पादक संघका पदाधिकारीले सोमबार उद्योगमन्त्री सोमप्रसाद पाण्डे र उद्योगसचिव सूर्यप्रसाद सिलवाललाई भेटेर आफूहरू प्लास्टिक उद्योग बन्द गर्न तयार रहेको तर त्यसको क्षतिपूर्तिसहित विकल्प दिनुपर्ने बताए । सरकारले उचित विकल्प र क्षतिपूर्ति दिएमा प्लास्टिक उद्योग बन्द गर्न उद्योगी तयार रहेको संघका अध्यक्ष शरद शर्माले बताए । ‘सरकारको निर्णयलाई अटेर गर्दैनौँ,’ उनले भने, ‘तर, सरकारकै अनुमतिमा ठूलो लगानी गरेर उत्पादन थालेका छौँ, त्यसैले
राज्यले उचित विकल्प दिएर मात्रै उद्योग
बन्द गराउनुपर्छ ।’संघले प्लास्टिकको प्रयोगसम्बन्धी निर्देशिकाअनुसार उत्पादन तथा बिक्रीवितरण गर्न तयार रहेको समेत जनाएको छ । ‘प्लास्टिकको प्रयोगले भन्दा पनि यसको उचित व्यवस्थापन नहुँदा प्रदूषण बढेको हो,’ उनले भने, ‘हामी सरकारले तोकेअनुसार प्लास्टिक उत्पादन गर्नुका साथै व्यवस्थापन गर्नसमेत तयार छौँ ।’
हाल मुलुकभर गरेर २ सयवटा प्लास्टिक उद्योग सञ्चालनमा रहेको संघको तथ्यांक छ । यी उद्योगमा २० अर्ब रुपैयाँभन्दा बढी लगानी भइसकेको छ । त्यस्तै, प्लास्टिक उद्योगमा २० हजारजनाले रोजगारीसमेत पाएको संघका उपाध्यक्ष राजेश्वरलाल जोशीले बताए । उद्योगका लागि मात्रै भन्दा पनि मजदुर तथा कर्मचारीका लागि पनि सरकारले प्लास्टिक प्रतिबन्धमा पुनर्विचार गर्नुपर्ने उनको भनाइ छ।
आगामी आर्थिक वर्षका लागि ल्याइएको बजेटमार्फत १ साउनदेखि लागू हुने गरी प्लास्टिक तथा पोली प्रोपोलिन झोला आयात निर्यात, बिक्रीवितरण र उपयोग गर्न नपाइने व्यवस्था गरिएको छ । यस्तो झोला उत्पादनमा संलग्न उद्योगलाई वैकल्पिक उत्पादनमा लाग्न प्रेरित गरिनेसमेत बजेटमा उल्लेख छ ।
भेटमा मन्त्री पाण्डेले सरकारले यसबारे थप छलफल गरी कुनै निर्णय लिने भन्दै तत्काल नआत्तिन उद्योगीलाई आग्रह गरे । तालुक मन्त्रालय भएकै कारण उद्योग मन्त्रालयले उद्योग बन्द हुने वातावरण सिर्जना हुनबाट जोगाउने प्रयत्न गर्ने उद्योगसचिव सिलवालले बताए । ‘यसबारे अर्थ र वातावरण मन्त्रालयसँग समेत छलफल भइरहेको छ,’ उनले भने, ‘सरकारको नीति पनि लागू हुने र उद्योग तथा लगानीकर्तासमेत मारमा नपर्ने गरीविकल्प खोजिनेछ ।’
सरकारले काठमाडौं उपत्यकामा १ वैशाख २०७२ देखि नै प्लास्टिकको झोला प्रयोग गर्न रोक लगाएको हो । सरकारले राजपत्रमा सूचना निकालेर काठमाडौं उपत्यकामा २० बाई ३५ इन्च साइजका र ४० माइक्रोनभन्दा कम मोटाइसम्मका प्लास्टिक प्रतिबन्धको व्यवस्था गरेको थियो । तर, प्रतिबन्ध गर्ने व्यवस्था गरेको एक वर्ष बितिसक्दासमेत त्यसको कार्यान्वयन भने हुन सकेको छैन ।