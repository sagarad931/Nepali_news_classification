
﻿कारोबार संवाददाता
काठमाडौं, २ साउन
सरकारी स्वामित्वको दुग्ध विकास संस्थान (डीडीसी) ले स्थापनाको ४६ वर्षपछि नाफामूलक बाटो समातेको छ । दुग्ध संकलन तथा प्रशोधन गरी विक्री गर्दै आएको मुलुककै पुरानो संस्था डीडीसी गत वर्षदेखि नाफामा जान थालेको हो ।
आर्थिक वर्ष ०७१/७२ मा करअघिको नाफा ५ करोड २१ लाख रुपैयाँ कमाएको डीडीसीले गत आवमा ६ करोड रुपैयाँ नाफा हुने अनुमान गरेको छ । ४६ वर्षसम्म निरन्तर घाटामा रहेको डीडीसी व्यवस्थापकीय सुधार र चुवाहट न्यूनीकरण गरी नाफामा जान थालेको महाप्रबन्धक गंगा तिमल्सिनाले बताए । संस्थानको ४८ औं वार्षिकोत्सवका अवसरमा महाप्रबन्धक तिमिल्सनाले डीडीसीको संस्थागत संरचना सुधार र भौतिक पूर्वाधार विस्तार गर्दै मिल्क होलिडेको समस्या समाधान गर्नमा योगदान गर्ने प्रतिबद्धता व्यक्त गरे ।
वार्षिकोत्सव कार्यक्रममा पशुपन्छी विकासमन्त्री शान्ता मानवीले राजनीतिक स्थिरताले डीडीसीको नाफामूलक भविष्य तय गर्ने चर्चा गर्दै संस्था नाफामा लैजान कर्मचारीतन्त्रकै भूमिका मुख्य रहने बताइन् । “राजनीतिक अस्थिरताका बाबजुद पनि कर्मचारीले राष्ट्रलाई माथि उठाउन सक्छन्,” उनले थपिन्, “यसका लागि कर्मचारी इमान्दारीपूर्वक लाग्नुपर्छ ।” उनले डीडीसीले आन्तरिक व्यवस्थापन सुधारका साथै उत्पादनमा गुणस्तर र व्यस्थापनमा ध्यान दिनुपर्नेमा जोड दिइन् ।
पशुपन्छी विकास सहायकमन्त्री नरदेवी पुनले पशुपन्छी विकास मन्त्रालयको बजेट मन्त्रालय, विभाग र निर्देशनालयमा थुपार्ने परिपाटीको आलोचना गरिने । उनले बजेट सिधै जिल्ला–जिल्लामा पुग्ने वातावरण सिर्जना भएमा कृषि तथा पशुपालन क्षेत्रको विकास हुने बताइन् ।
दुग्ध विकास बोर्डका कार्यकारी निर्देशक कैलाश ढुंगेल, केन्द्रीय दुग्ध सहकारी संघका अध्यक्ष नारायण देवकोटा, राष्ट्रिय उपभोक्ता मञ्चका अध्यक्ष प्रेमलाल महर्जनलगायतले डीडीसीप्रति जनविश्वास बढी भएकाले गुणस्तरीयतामा कमी हुन नदिन सुझाव दिए ।
निजी क्षेत्रका डेरी उद्योगीहरूले पनि डीडीसीले गर्ने नीतिगत निर्णयले आफूहरूलाई पनि प्रभाव पार्ने भन्दै सहकार्य गर्नुपर्नेमा जोड दिए । “एउटा पनि गलत नीतिले डीडीसीसहित सम्पूर्ण दुग्ध क्षेत्रलाई नै असर गर्छ,” नेपाल डेरी एसोसिएसनका अध्यक्ष सुमित केडियाले भने, “नेपालको दुग्ध क्षेत्रको मुख्य समस्या उत्पादन लागत बढी हुनु हो, यसलाई घटाउन नीतिगत रूपमै व्यवस्था हुनुपर्छ ।” उनले खाद्य ऐन २०२३ मा हुन लागेको संशोधनमा दुग्ध क्षेत्रसँग सम्बन्धित विषयमा गहन अध्ययन गरेर मात्र नयाँ व्यवस्था वा संशोधन गर्नुपर्ने बताए ।
डेरी उद्योग संघका अध्यक्ष अरनिको राजभण्डारीले पनि लागत बढी भएकाले भारतसँग प्रतिस्पर्धा गर्न नसक्दा दुग्ध क्षेत्रमा चुनौती थपिएको बताए । उनले बढी दूध उत्पादन हुने सिजनमा उत्पादित दूधको व्यवस्थापनका लागि पाउडर उद्योगको स्थापना गर्नुपर्नेमा जोड दिए ।
  स्थापनाको  ४६ वर्षपछि डीडीसी नाफामूलक बाटोमा        