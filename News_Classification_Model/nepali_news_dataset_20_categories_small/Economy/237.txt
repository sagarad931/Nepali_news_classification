
﻿ 

२३ भदौ, काठमाडौं । उपप्रधान एवं अर्थमन्त्री कृष्णबहादुर महराले बाहिर हल्ला भएजस्तो पूरक बजेट ल्याउने तयारी नभएको बताएका छन् ।
मन्त्री महराले राजनीतिक वृत्तमा पूरक बजेट ल्याउनेबारे सामान्य छलफल भए पनि अर्थ मन्त्रालयभित्र त्यस्तो कुनै तयारी नभएको जानकारी दिए ।
‘पूरक बजेट ल्याउनुपर्छ भनेर राजनीतिक वृत्तमा कुरा भइरहेको छ, यो सत्य हो,’ व्यवस्थापिका संसदअन्तर्गतको बिहीबारको बैठकमा मन्त्री महराले भने – ‘तर, अर्थमन्त्रालयभित्र भने पूरक बजेट ल्याउने बारे कुनै पनि गृहकार्य भएको छैन ।’
पूरक बजेट आउन सक्छ
तर, पूरक बजेट ल्याउन सक्ने संवैधानिक व्यवस्था भएकाले सरकारले पूरक बजेट पनि ल्याउन सक्ने उनले बताए । ‘पूरक बजेट ल्याउनेबारे हामीले राजनीतिक वृत्तबाट सोचेका छौं, त्यसैले पूरक बजेट आउनचाहिँ सक्छ,’ उनले भने ।
संविधानको धारा १२१ मा बजेट अपुग भएमा वा नयाँ सोच भएमा पूरक बजेट ल्याउन सक्ने व्यवस्था रहेको उल्लेख गर्दै मन्त्री महराले आन्तरिक ऋण र कुल ऋणको केही अंक घटाएर पूरक बजेट ल्याउने सोच बनाइएको जानकारी दिए ।
‘पूरक बजेट ल्याए पनि बजेटका करका दरहरु परिवर्तन नगरी आर्थिक विधेयक पारित गराउन सरकार तयार छ,’ उनले भने ।
बजेटमार्फत सरकारले चालू आर्थिक वर्षमा १ खर्ब १ अर्ब रुपैयाँ आन्तरिक ऋण उठाउने र मुलुकको कुल ऋण ७ खर्बसम्म पुर्‍याउन सकिने प्रस्ताव गर्दै १० खर्ब ४८ अर्ब रुपैयाँको बजेट ल्याएको थियो । अर्थमन्त्री महराले आन्तरिक ऋण, वैदेशिक ऋण र कुल ऋणको अंक केही घटाउन सक्ने बताए ।
समितिका सभापति प्रकाश ज्वालाले सरकारले पूरक बजेट ल्याउन लागेको भन्ने हल्ला सुनिएको भन्दै पूरक बजेटको आवश्यकता र औचित्य प्रष्ट पार्न अर्थमन्त्री महरालाई आग्रह गरेका थिए ।
बचत बजेट नै पूरक बजेटको आधार
अर्थमन्त्री महराले सरकारले गत वर्ष खर्च गर्न नसकेर १ खर्ब २७ अर्ब रुपैयाँ बचतमा रहेको बताए । राजस्व असूली पनि लक्ष्यभन्दा बढी भएकाले पूरक बजेट ल्याउन स्रोतको कुनै समस्या नभएको बताए । जब कि गत वर्षको बजेट ५९ अर्ब रुपैयाँले मात्रै बचत हुने सरकारी अनुमान थियो ।
गत वर्ष सरकारले लक्ष्य गरेको भन्दा २२ अर्ब रुपैयाँ बढी राजस्व असुली भएको र चालू आर्थिक वर्षमा अझ बढी राजस्व असुली हुन सक्ने अवस्था देखिएको उनको भनाइ थियो ।
आर्थिक विधेयक चाँडै पेश हुन्छ
अर्थमन्त्री महराले सरकारले चाँडै नै संसदको पूर्ण सदनमा आर्थिक विधेयक पेश गर्न लागेको जानकारी दिए । विगतको सरकारले राजनीतिक विश्वास गुमाइसकेकाले विनियोजन विधेयकसँग आश्रति तीनवटा विधेयकहरु पारित हुन नसकेको उनले जनकारी दिए ।
‘अहिलेको सरकारले राजनीतिक विश्वास प्राप्त गरेको छ, त्यसैले बजेटसँग आश्रति विधेयक छिट्टै नै पारित हुनेमा म विश्वस्त छु’ महराले भने ।
बजेटसँग आश्रति विधेयकहरु पारित नभए पनि मंसिर १५ गतेसम्म २०१२ सालको सुचित आदेशका आधारमा कर उठाउन मिल्ने उनले जानकारी दिए ।
‘मंसिरसम्म पनि आश्रति विधेयकहरु पारित भएनन् भने त्यसपछि सरकारले राजस्व उठाउन पनि पाउँदैन, बढी उठाइएको राजस्व फिर्ता गर्नुपर्ने भयावय परिस्थिति आउँछ,’ उनले भने- ‘मलाई विश्वास छ, हामी कसैले पनि त्यो परिस्थिति आउन दिनुहुँदैन ।’
खर्च गर्ने क्षमता बढाउनु नै मुख्य चुनौति
मन्त्री महराले सरकारको खर्च गर्ने क्षमता बढाउनु नै अर्थ मन्त्रालयको मुख्य चुनौती भएको बताए । त्यसका लागि मन्त्रालय क्यालेन्डर बनाएर अघि बढ्ने सोचमा रहेको उनले जानकारी दिए ।
पुँजीगत खर्च बढाउन लागि परेका छौं
राष्ट्रिय योजना आयोगका उपाध्यक्ष डा. मीनबहादुर श्रेष्ठले आफुहरु कसरी पुँजीगत खर्च बढाउन सकिन्छ भनेर लागि परेको जानकारी दिए । ‘गत वर्ष सरकारले गरेको खर्चको स्थिति हेर्ने हो भने चिन्ताजनक छ,’ उनले भने- ‘यो सरकारले बढीभन्दा बढी पुँजीगत खर्च गरेर जनतालाई विकासको अनूभूति दिलाउनै पर्छ ।’
आर्थिक विधेयक पारित नहुँदा बजेट कार्यान्वयन गर्न समस्या
अर्थसचिव शान्तराज सुवेदी र राजस्व सचिव राजन खनालले आर्थिक विधेयक नै कर तथा राजस्वको मुल स्रोत भएकाले आर्थिक विधेयक पारित नहुँदा बजेट कार्यान्वयन गर्न समस्या भएको बताए ।
बजेटका कार्यक्रमहरु स्वीकृत भइसकेको र बजेट पनि विनियोजन भइसकेको जानकारी गराउँदै यस्तो अवस्थामा स्रोत जुटाउने विधेयकहरु पारित नहुँदा बजेट कार्यान्वयन प्रभाावित भएको सचिवद्वयको भनाइ छ ।
बिहीबारको बैठकमा सांसदहरु केशव बडाल, केदार सञ्जेल, गरिमा शाहलगायतले अर्थमन्त्रीलाई प्रश्न गरेका थिए । उनीहरुले बजेटजस्तो संवेदनशील विषयमा सत्ता साझेदार भएर पनि माओवादीले गर्नै नहुने राजनीति गरेको भन्दै आगामी दिनमा त्यस्तो व्यवहार नदोहोर्‍याउन सुझाएका थिए ।
तर, अर्थमन्त्री महराले भने, त्यसलाई राजनीतिक विश्वास र अविश्वासको वातावरण मात्रै भएको जवाफ दिएका थिए ।