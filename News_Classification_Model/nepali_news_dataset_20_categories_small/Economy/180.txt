
﻿कारोबार संवाददाताकाठमाडौं, १६ साउन । आफ्नो संस्कृति भुलेर पश्चिमा संस्कृति भित्र्याइरहेको आरोप लाग्ने नेपालको सहरिया समाजले खानासँग जोडिएका चाडपर्वलाई भने प्राथमिकता दिने गरेको पाइएको छ ।
पौराणिक पर्वलाई प्राथमिकतामा राख्ने प्रचलन बढेसँगै राजधानीमा दूधको खपत मात्र सामान्यभन्दा चाडपर्वमा ५० प्रतिशतभन्दा बढी हुने गरेको छ । चाडबाडमा दुग्ध पदार्थ खपत बर्सनि बढ्दो क्रममा रहेको व्यवसायीहरूको अनुभव छ ।
वर्षभरिमा साउन महिनामा सबैभन्दा बढी दूध खपत हुने दुग्ध विकास संस्थान (डीडीसी) को तथ्यांक छ ।
“शनिबार (साउन १५ गते) उपत्यकामा मात्र २ लाख १० हजार लिटर दूध बिक्री भएको छ,” डीडीसीका बिजनेस डेभलपमेन्ट अफिसर सञ्जीवकुमार झाले भने, “साउन महिनाभर हामीले अरू समयभन्दा दैनिक ८ देखि १० हजार लिटर बढी नै दूध बिक्री गर्ने गरेका छौं ।”
साउन महिनाको हरेक सोमबार दूध बिक्री बढ्ने भएकाले सो दिन थप बढी दूध बजारमा पठाउने गरेको उनले बताए ।  उपत्यकामा मात्र दैनिक साढे ४ लाखदेखि ५ लाख लिटरसम्म दूध खपत हुने गरेको राष्ट्रिय दुग्ध विकास बोर्डको तथ्यांक छ ।
राजधानीमा मुख्य चाडपर्वको सेरोफेरोमा दैनिक थप २ देखि साढे २ लाख लिटर दूध खपत हुने गरेको छ । साउन १५ मा मात्र करिब साढे ७ लाख लिटर दूध खपत भएको नेपाल डेरी एसोसिएसनका महासचिव प्रह्लाद दाहालले बताए ।
“असार १५ मा दही र साउन १५ मा खिर खाने परम्पराअनुसार राजधानीवासीले पनि दही तथा खिर दुवै खाने गरेका छन्,” उनले भने, “साउन १५ मा अन्य समयको भन्दा ५५ प्रतिशत बढी दूध खपत भएको छ, माछा मासु नखाने महिनाको रूपमा साउन महिनालाई मानिँदै आएकाले उपत्यकामा सामान्य अवस्थामा भन्दा बढी नै बिक्छ ।”
साउनभरि नै खिर खाने प्रयोजनका लागि दूध खरिद गर्ने ग्राहकको संख्या बढी हुने उनको भनाइ छ । साउनमा ठूला, मध्य, साना डेरीदेखि अनौपचारिक दूध बिक्रीसमेत बढ्ने गरेको छ ।
“साउनमा जति धेरै ल्याए पनि सबै बिक्री हुन्छ, भदौमा घिउको खपत पनि त्यतिकै बढी हुन्छ,” काठमाडौं घट्टेकुलोस्थित धमला डेरीका सञ्चालक दीपप्रसाद धमलाले भने, “चाडपर्वलाई लक्षित गरेर थप दूध र दुग्ध पदार्थ सञ्चय गर्ने गरिन्छ तर दूध भने धेरै दिन राख्न नसकिने भएकाले ग्राहकको माग पूरा गर्नै हम्मेहम्मे पर्छ ।”
बढी दूध खपत हुने महिना र चाडपर्व
असार– असार १५ मा दही चिउरा खाने दिनमा सामान्यभन्दा दोब्बर खपत हुन्छ । असारभरि नै अरू समयको भन्दा बढी बिक्री हुने गरेको छ ।
साउन– साउनमा माछामासु नखाने र व्रत बस्ने चलन छ । साउनमा बढी दूध बिक्री हुन्छ भने त्यसमा पनि सोमबार र खिर खाने दिन साउन १५ मा मात्र साविकभन्दा दोब्बर दूध बिक्री हुन्छ ।
भदौ– भदौ १ गतेलाई घिउ संक्रान्ति पनि भनिने भएकाले घिउ बढी खपत हुने गरेको छ । हिन्दु नारीहरूको चाड तीज पर्ने भएकाले तीजको सेरोफेरोमा दुग्धजन्य पदार्थ बढी बिक्छ ।
असोज–कात्तिक– दसैं र तिहारजस्ता मुख्य चाड यी महिनामा पर्ने भएकाले दूध, दहीका साथै दुग्धजन्य पदार्थहरू, मिठाई, घियु, पनिर बढी बिक्छ ।
माघ– माघे संक्रान्तिमा तरुल र मिठाईका परिकार खाने चलन छ । शिवरात्रीको दिन पनि अन्य समयभन्दा बढी दुग्ध पदार्थको खपत हुने गरेको छ ।
अन्य चाडपर्वहरू– आमाको मुख हेर्ने, बाबुको मुख हेर्ने, कुसेऔंसी, जनैपूर्णिमा र अन्य महत्वपूर्ण तिथिमा समेत दूध तथा दुग्ध पदार्थको खपत सामान्य समयभन्दा बढ्ने गरेको छ ।
  सहरको खाना ‘चाडपर्वमा दूध खपत दोब्बरबढी बढ्दो’        