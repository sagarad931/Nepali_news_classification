
﻿रमेश रावल
कालिकोट, २६ असार
कर्णाली क्षेत्रमा यतिबेला यार्साको सिजन सकिएको छ । लेकमा यार्सा टिपेर फर्केका कर्णालवासी व्यापारका लागि चीनसँग सिमाना जोडिएको बजारतर्फ लागेका छन् । हुम्ला, जुम्ला र मुगु जिल्लाका स्थानीय प्रत्येक वर्ष यार्सा सिजन सकिएपछि चीनको सीमा जोडिएको हिल्सा र हयाजिमारमा लाग्ने हाटबजारमा व्यापारका लागि जाने गर्छन् ।
तिब्बत सीमाको हयाजिमार र हिल्सामा साउन दोसो सातादेखि १० दिनमात्र लाग्ने अस्थायी हाटबजारमा किनमेलका लागि जुम्ला, हुम्ला, डोल्पा, मुगु र कालिकोटका व्यापारी त्यसतर्फ लागेका हुन् । उत्तरी सिमाना जाने कर्णालीवासी हिउँदमा तराई झरेर भेडाच्याङ्ग्रा तथा खच्चरबाट ल्याइएको तेल, घ्यू र खाद्यान्नलगायतका वस्तुहरू लिएर जाने गर्छन् । तिब्बतबाट नुन, सुनलगायतका वस्तु नेपाल भित्रिने गरेको छ ।
कर्णालीवासीले सस्तोमा तेल, घ्यू, यार्सा, गोरु, चौरी, घोडा र खच्चडलगायतका वस्तु तथा चौपाया खरिद गरी तिब्बत पु¥याएर बिक्री गर्छन् । त्यसबाट राम्रो आम्दानी हुने गरेको कालिकोट थिर्पु गाविसका नरबहादुर बमले बताए । “तेल, घ्यू, खच्चड, गाई, चौंरी हिल्सामा पु¥याएर बिक्री गर्छौं, त्यसबाट राम्रो आम्दानी हुने गरेको छ,” उनले भने ।
विगतका वर्षहरूमा तिब्बतबाट नुन, सुन र उन नेपाल भित्रिने गरेको भए पनि केही वर्षयता तिब्बतबाट नुन, खाद्यान्न र मदिराजन्य वस्तु धेरै भित्रिने गरेको हुम्ला याङ्लुका ग्याल्जेन लामाले बताए । “पहिला नेपालबाट तेल, खाद्यान्न, भंैसी, खच्चड र काठ चीनको तिब्बतमा जाने गरेको थियो,” उनले भने, “अहिले त्यो क्रमिक रूपमा हट्दै गएको छ । सुन, नुन, खाद्यान्न र मदिराजन्य वस्तु नेपाल भित्रिने गरेको छ ।”
छाटो समय लाग्ने तिब्बतको हाट बजारमा जानका लागि कर्णाली अञ्चलका उत्तरी सिमाना जोडिएका हुम्लाका १०, मुगुका १२ र डोल्पाका केही गाविसका मानिसलाई जान छुट दिइएको छ । तर, कर्णालीका अन्य जिल्लाका सिमाना जोडिएका हुम्ला, मुगु र डोल्पा दक्षिणी गाविसका मानिसमाथि तिब्बत सुरक्षा निकायले कडाइ गर्ने गरेको छ । “सीमाना जोडिएको बाहेक अन्य गाविसका बासिन्दालाई तिब्बत सरकारले निकै कडाइ गर्ने गरेको छ,” उनले भने, “त्यसैले सबैले सिमाना जोडिएको गाविसको सिफारिस तयार पार्छन् ।”
 
  कर्णालीवासी व्यापारका लागि तिब्बततर्फ        