
﻿
१३ मंसिर, काठमाडौ. । उर्जामन्त्री जनार्दन शर्मा प्रभाकरले नेपाल विद्युत प्राधिकरणभित्रको अवैध व्यापार रोकेको कारण काठमाडौंमा लोडसेडिङ हटेको दावी गरेका छन् ।
२८औं अन्तराष्ट्रिय मानवअधिकार दिवसको अवसरमा राजधानीमा आयोजित छलफल कार्यक्रमलाई सम्बोधन गर्दै मन्त्री शर्माले विद्युत प्राधिकरणकै कतिपय उच्च अधिकारीहरुले बिजुलीको कालो व्यापार गरेकाले मुलुक अन्धकारमा फसेको उल्लेख गरे ।
मन्त्री शर्माले आफुले त्यस्तो कालो धन्दा अन्त्य गरिदिएको कारण लोडसेडिङ हटाउन संभव भएको दावी गरे ।
‘कतिपय उद्योग र ठूला व्यवसायीलाई विजुली बेचेर मोटो कमिशन असुल्ने तर जनतालाई अँध्यारोमा राख्ने भ्रष्टहरुको दिन समाप्त भएको छ,’ मन्त्री शर्माले भने, ‘प्राधिकरण इमान्दार र क्षमतावान व्यक्ति आएकोले अब त्यस्तो जनविरोधी काम ठप्प भइसक्यो ।’
नेपालको पानी जनताको लगानी नामक उर्जा कार्यक्रमलाई इमान्दारिताका साथ अघि बढाएमा देश विकासको गतिलाई तीव्रता दिन सकिने मन्त्री शर्माको भनाइ छ ।
नेपालमा रहेको अपार जलश्रोतमाथि जनताको लगानी सुनिश्चत गरेर अघि बढ्ने ३७ बुँदे कार्यक्रम उर्जा मन्त्रालयले अघि बढाइसकेको जानकारी दिँदै मन्त्री शर्माले यसमा साथ दिन सबैमा अपिल गरे । उक्त कार्यक्रम राज्यमाथि जनताको स्वामित्व कायम गराउने अभियान समेत भएको उनको धारणा थियो ।
कार्यक्रममा सहभागी विभिन्न क्षेत्रका विज्ञहरुले सुशासनको अभाव र राजनीतिक स्थायीत्वको अभावमा मुलुकको आर्थिक बिकास हुन नसकेको बताए । नेपाल मानव अधिकार संगठनले आइतबार राजधानीमा गरेको नेपालमा मानव अधिकार र आर्थिक विकास विषयक अन्तर्क्रियामा उनीहरुले आर्थिक विकासका लागि राजनीतिक स्थायीत्व हुनु पर्नेमा जोड दिएका हुन् ।
कार्यक्रममा नेपाली कांग्रेसका महामन्त्री डा. शशांक कोइरालाले संविधानको सफल कार्यान्वयन पश्चात् मुलुकमा राजनीतिक स्थिरता कायम हुने र आर्थिक बिकासको चरण सुरु हुने बताए ।
नेपाली कांग्रेस पूर्वअर्थमन्त्री डा. रामशरण महतले दिगो विकास प्राप्तिको लक्ष्य हासिल गर्नको लागि प्रशासन सुधार आवश्यक रहेकोमा जोड दिए ।
राजनीति बहस धेरै भएको भन्दै उनले आर्थिक बहसलाई केन्द्रमा राखेर अगाडि बढ्न सक्नु पर्ने सुझाव दिए ।
राष्ट्रिय प्रजातन्त्र पार्टीका अध्यक्ष पशुपति शम्शेर राणा, पूर्व राजदूत डा. भेषबहादुर थापालगायतले विधिको शासन,मानव अधिकारको संरक्षण, संवर्धन र विकासको लागि राजनीतिक स्थायीत्व पहिलो प्राथमिकता भएकोमा जोड दिए ।
कार्यक्रममा नेपाल मानव अधिकार संगठनका अध्यक्ष इन्द्रप्रसाद अर्याल लगायतका मानवअधिकारकर्मीले दिगो आर्थिक विकासकालागि मानव अधिकार र विकास अब सँगसँगै हुनुपर्ने बताए ।