१ असोज, पोखरा । पोखरा र लेखनाथ हुँदै बग्ने सेती नदीको किनारमा रिसोर्ट सञ्चालनमा आएको छ । स्थानीय युवाहरुको एक समूहले लेखनाथ-१७ भरतपोखरीको बागमारास्थित कस्यारमा साढे २ करोड खर्चेर ‘सेती रिभरसाइड रिसोर्ट’ सञ्चालनमा ल्याएको हो ।पोखरादेखि १३ किलोमिटर र लेखनाथबाट मात्र दुई किलोमिटरको दुरीमा यो रिसोर्ट पर्छ । पोखराको विरौटाबाट आँखा अस्पताल, दोबिल्ला, भरतपोखरी बरेलीचोक हुँदै रिसोर्ट पुग्न सकिन्छ भने लेखनाथको आदर्शचोकबाट दक्षिण पट्नेरी हुँदै रिसोर्ट पुग्न सकिन्छ । तलतिर कलकल बगेको सेती नदी, माथितिर डाँडा, त्यहि डाँडा र नदीको बिचको ओडारमा रिसोर्ट । एकान्त ठाउँ, मनोरम दृश्य, शान्त परिवेश ‘सेती रिभरसाइड रिसोर्ट’को प्रमुख विशेषता हुन् । अर्गानिक खानपिन यसको अर्को सबल पक्ष हो ।
यो रिसोर्टमा आफैले पालेको लोकल खसी/बोकाको मासु, लोकल कुखुराको झोल, अनि आफ्नै कुषि फार्मबाट उत्पादित दुग्धजन्य पदार्थ प्रयोग गरिने सञ्चालक तथा रिसोर्टका अध्यक्ष सरोज अधिकारीले बताए ।
उनले थपे,-‘भरतपोखरी तरकारीको लागि प्रख्यात पनि छ, यहाँको तरकारी पोखरा र लेखनाथमा पुग्ने गर्छ, हामी यहाँ उत्पादित अग्र्यानिक तरकारी रिसोर्टमा प्रयोग गर्छौं, यसले हामीलाई पनि सजिलो हुन्छ, कृषकलाई पनि फाइदा हुन्छ ।’
रिसोर्टको बिचबाट बगेको पानीमा माछा पनि उत्पादन हुन्छ । सो माछा ग्राहकको अर्डर अनुसार पकाएर खुवाउने व्यवस्था हुने अधिकारीको भनाई छ ।
करीब २० रोपनी क्षेत्रफलमा फैलिएको रिसोर्टमा स्थानिय सरोज अधिकारी, पदमराज पौडेल, बिरेन्द्र बानिया, नारायणप्रसाद भण्डारी, भुपालबहादुर थापा, अस्मित सुवेदी र भीमबहादुर बानियाको लगानी छ ।
सञ्चालक अधिकारी कामना विकास वैंकको पूर्व जागिरे हुन् । उनले जागिर छाडेर व्यवसाय गर्न थालेका हुन् । भीमबहादुर, बिरेन्द्र, भुपाल र नारायण बैदेशिक रोजगारीबाट फर्केर व्यवसायमा संलग्न छन् । यसअघि सौराहामा पनि यो समूहका २ जनाले नदी किनारमै खोलेको रिसोर्ट राम्रोसँग चलेपछि स्थानीय ठाउँमा खोल्ने योजना बनेपछि त्यसले मूर्त रुप पाएको अधिकारीले बताए ।
आन्तरिक पर्यटकलाई लक्षित गरेर खोलिएको यो रिसोर्टमा ५ वटा भिल्ला छन् भने ७ वटा कटेज । भिल्लाको नाम नेपालका चर्चित गण्डकी, कोशी, कणर्ाली, मेची र महाकाली नदीको नाममा राखिएको छ । कटेज भने लेखनाथका सात तालहरु बेगनास, रुपा, खास्टे, मैदी, दिपाङ, न्यूरेनी र गुँदेको नाममा राखिएको छ ।
बन्ने क्रममा रहेको कन्फरेन्स हलको नाम पोखराको फेवतालको नामबाट राख्ने सोचमा रहेको अध्यक्ष अधिकारीले बताए । भिल्लामा छुट्टाछुट्टै कोठाहरु छन् । रिसोर्टमा कुल १६ वटा कोठा छन् । रिसोर्टमा ४ वटा डबल बेड र १२ वटा सिंगल बेड रहेको अधिकारीले जानकारी दिए ।रिसोर्टको मूख्य आकर्षण भने बाघमारा केभ हो । बाघ लुक्ने ठाउँ मानिने ओडारमा बाघमारा केभ नाम दिइएको ओडारमा बसेरै पर्यटकले खाना/खाजा सक्छन् । जसको माथि स्लेट र ठूलो ढुङ्गा अनि पहाड छ भने त्यहाँ माथिबाट पानी रसाइरहन्छ ।
आन्तरिक पर्यटक लक्षित रिसोर्ट भएपनि बाह्य पर्यटकको बसाई लम्ब्याउन पनि रिसोर्ट सहयोगी हुने सञ्चालकहरुको विश्वास छ । सँधैको तनाव, कोलाहल, बाजागाजा अनि रमझम, योबाट टाढा गएर एकान्त र शान्त खोज्नेका लागि यो रिसोर्ट उपयुक्त हुने अर्का सञ्चालक पदमराज पौडेल बताउँछन् ।
सँधै लेकसाइड वा सराङकोट मात्र हैन अलि टाढा एकान्त खोज्ने बिदेशी पर्यटकको यो रिसोर्ट रोजाईमा पर्न सक्छ, यदि त्यस्तो भयो भने पर्यटकको बसाई पनि लम्ब्याउन सकिने उनको धारणा छ ।
आन्तरिक पर्यटक लक्षित भएकाले यो रिसोर्टको बसाई कम खर्चिलो पनि हुने सञ्चालकहरुको दाबी छ । पर्यटकले एक रात बसेर बेलुकाको स्न्याक्स, डिनर र विहानको ब्रेकफास्टको प्याकेजमा एक हजार ५ सय पर्ने अधिकारीले बताए । प्याकेजमा आए छुटको व्यवस्था रहेको उनले जानकारी दिए ।
