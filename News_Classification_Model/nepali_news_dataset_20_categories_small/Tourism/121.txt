१६ भदौ, पोखरा । पोखराको बाबु एड्भेञ्चर प्याराग्लाइडिङ स्कुलका २१ जना प्रशिक्षार्थीले एकैपटक ३ हजार २ सय मिटर उचाईबाट प्याराग्लाइडिङको हाई अल्टिच्यूड ट्रेनिङ लिएका छन् । नेपालको पहिलो प्याराग्लाईडिङ स्कुलका प्रशिक्षार्थीले नेपालको इतिहासमै पहिलोपटक यति धेरै प्रशिक्षार्थीले यति धेरै उचाईबाट एकैपटक हाइअल्टिच्यूड टे्रनिङ लिएको प्रशिक्षक सानुबाबु सुनुवारले दाबी गरे ।
सुनुवारको प्रशिक्षणमा एड्भान्स्ड लेवलको टे्रनिङ लिइरहेका २१ प्रशिक्षार्थीले कास्की माछापुच्छ्रे गाविसको पोर्चुङ भन्ने अग्लो पहाडमा ट्रेनिङ लिएका हुन् ।
टे्रनिङमा हाई अल्टिच्यूडबाट कसरी बच्ने, प्याराग्लाईडिङ उडानका क्रममा जंगलको बिच, खोंचमा खसेको खण्डमा कसरी के गर्ने ? कहिल्यै नगएको र नदेखेको ठाउँमा कसरी ल्याण्डिङ गर्ने ? आपतमा परेका बेला स्थानियको सहयोग कसरी माग्ने र कस्तो व्यवहार गरेर उनीहरुको मन जित्ने लगायतका बारे ट्रेनिङ दिइएको छ ।
फोटोः बाबु एडभेञ्चरबाट