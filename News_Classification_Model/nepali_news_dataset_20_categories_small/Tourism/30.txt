२० माघ, काठमाडौं । अख्तियार दूरुपयोग अनुसन्धान आयोगले नेपाल वायुसेवा निगमलाई निश्चित समयमा डेलिभरी गर्न नसकेको सामानको क्षतिपूर्ति दिन सुझाव दिएको छ । अख्तियारले विमानस्थलको अनुगमन तथा निरिक्षण पश्चात यस्तो सुझाव दिएको हो ।
समयमा सामान डेलिभरी हुन नसक्दा यात्रु तथा व्यवसायीहरुले दुःख पाउँदै आएका छन् । तोकिएकै समयमा सामान डेलिभरी गर्न अख्तियारको सुझाव छ ।
यसैगरी भण्डारमा रहेको डेलिभरी हुन नसकेको ब्यागेज र अन्य समानहरु दुई महिनाभित्र क्लियर गरिसक्न पनि अख्तियारले निर्देशन दिएको छ । अख्तियारले नयाँ समानको हकमा डिजिटल रेकर्डिङ गरी वेभसाइट तथा मोबाइल एप बनाएर राख्न सुुझाव दिएको छ ।
व्यापारीक कार्गोका कारण यात्रुका व्यागेज छोड्ने प्रवृत्तिलाई निरुत्साहित गर्न लगाई छोडिएका ब्यागेजहरु यात्रुको ठेगनामा यथाशिघ्र बुझाउने व्यवस्थाप गर्न पनि अख्तियारको निर्देशन छ ।
अन्तर्राष्ट्रिय अभ्यासअनुरुप न्यारो बडी विमानको समान १५ देखि ३५ मिनेटमा र वाइड बडीको २० देखि ४० मिनेटभित्र डेलिभरी गरिसक्न पनि अख्तियारले निर्देशन दिएको छ । त्यस्तै, ग्राउन्ड हृयान्डलिङ र अन्य आवश्यक उपकरण र्‍याम्प बस र ट्रयाक्टर खरिद गर्ने प्रकृया अगाडि बढाउन पनि सुझाव दिइएको छ ।
जसमध्ये बस र ट्रयाक्टर तत्काल खरिद गरे पनि एक्स्ट्रनल एयर कन्डिसनर र एम्बुलिफ्ट सम्बन्धमा प्रतिवेदनका आधारमा खरिद गर्नुपर्ने अख्तियारको भनाई छ ।