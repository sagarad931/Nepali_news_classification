३२ साउन, मेलम्ची । भूकम्पपछि मेलम्ची नगरपालिकाभित्रको पहिलो एकीकृत नमुना माझीबस्ती निर्माण भएको सिन्धुपाल्चोकको मेलम्ची नगरपालिका–१२ आरुबोटेको माझी समुदाय बर्खाकोे समयमा ओतलाग्ने नमुना भवन पाउने पहिलो समुदाय भएको छ ।
थाई नेपाली सङ्घ, थाइल्यान्डले भूकम्पपछि पिछडिएको वर्ग र भूकम्पले धेरै क्षति बनाएको स्थानको अवलोकनपश्चात् माझी बस्तीमा एकीकृत नमुना बस्ती निर्माण गर्ने लक्ष्यका साथ माझीबस्तीमा ४६ वटा भूकम्प प्रतिरोधात्मक बस्ती निर्माण गरिदिएको हो ।
असार–साउनमा अत्यधिक वर्षा हुने समयमा माझी गाउँका स्थानीयवासीले भने सजिलै आफ्नो ओतलाग्ने भवन पाएको महसुस गरेका छन् । नमुना माझी बस्तीमा ४६ घर, एक घर एक शौचालय, एक सामुदायिक भवन र खानेपानीको धारा निर्माण गरिएको स्थानीयवासी नारायणकृष्ण माझीले जानकारी दिए । उनले थाई नेपाली सङ्घकोे घर निर्माण कार्यले माझी बस्तीमा नयाँ किसिमको खुसी छाएको बताए ।
अझै कतिपय स्थानमा भूकम्पपीडित टेन्टमै रहेको कुरा सुनेपनि आफूहरुले भने यस क्षेत्रमा र नगरपालिकाभित्रकै सबैभन्दा पहिले निर्माण भएको नमुना बस्तीमा बस्न पाउँदा निकै खुसी लागेको स्थानीय युवा शेरबहादुर माझीले बताउनुभयो ।
सुन्दर उक्त बस्तीको निर्माणले पर्यटकलाई समेत थप आकर्षित गर्ने र पर्यटनको प्रचुर सम्भावना रहेको छ भने नमुना बस्तीमा जानका निमित्त बनेको नवनिर्मित झोलुङ्गे पुलले पनि थप पर्यटकीय आकर्षण बढाउने विश्वास रहेको माझी बस्तीका शिक्षक पूर्ण माझीले बताए ।
नमुना माझीबस्ती निर्माणमा सम्पूर्ण खर्च करिब रु एक करोड २० लाख लागेको थाई नेपाली सङ्घका उपाध्यक्ष कुमार कार्कीले जानकारी दिनुभयो । कार्कीले भूकम्पपछि पहिलो एकीकृत नमुना बस्ती निर्माण भएको आरुबोटे माझीगाउँमा पिछडिएको माझी बस्तीमा एकीकृत बस्ती निर्माणले राहत मिलेको बताए ।
माछा मार्ने पुख्र्यौली पेसालाई अहिले पनि निरन्तरता दिँदै आएका माझी समुदायको नमुना बस्ती निर्माणपछि पनि सरकारले दिने थप सेवासुविधामा कुनै कटौती नहुने मेलम्ची नगरपालिकाका प्रमुख पूर्णप्रसाद दुलालले बताए । नयाँ निर्माण गरिएको बस्तीका घर भूकम्प प्रतिरोधात्मक हुनुका साथै आन्तरिक र विदेशी पर्यटकलाई आकर्षित गर्ने तथा विभिन्न चलचित्रको छायाङ्कनका लागिसमेत उपयुक्त रहेका छन् ।
थाई नेपाली सङ्घ, थाइल्यान्डको सहयोगमा निर्माण गरिएको उक्त बस्तीको उद्घाटन केही महिनाअघि नेपाल राष्ट्र बैंकका पूर्वगर्भनर एवम् तत्कालीन राष्ट्रिय योजना आयोगका उपाध्यक्ष युवराज खतिवडाले गरेका थिए। भूकम्पले माझी बस्तीका ६५ घरकटेरा ध्वस्त हुनुका साथै दुई बालबालिकासहित पाँचजनाको मृत्यु भएको थियो ।