७ फागुन, काठमाडौं । प्रधानमन्त्री केपी ओलीको नेतृत्वमा चीन भ्रमणमा गएको जम्बो टोलीको हवाई भाडा हिमालय एयरलाइन्सले बेहोर्ने भएको छ । भ्रमण टोली हिमालय एयरलाइन्सको एयरबस ३२०-२१४ विमान चार्टड गरी चीन गएको छ ।
त्रिभुवन अन्तर्राष्ट्रिय विमानस्थलबाट विहान ११ बजे उडेको विमान दिउँसो ४ बजे बेइजिङ क्यापिटल अन्तराष्ट्रिय विमानस्थलमा अवतरण गरेको हिमालय एयरलाइन्सले जनाएको छ । नेपाल नागरिक उड्ययन प्राधिकरण र छिमेकी मुलुक चीन तथा अन्य सम्बन्धित देशका नियमक निकायहरुको अनुमति अनुरुप पहिलो उडान गरेको कम्पनीको दाबी छ ।
विमानमा प्रधानमन्त्री ओलीसहित उनकी धर्मपत्नी राधिका शाक्य, उपप्रधानमन्त्री तथा परराष्ट्रमन्त्री कमल थापा, वाणिज्यमन्त्री दीपक बोहरा, शिक्षामन्त्री गिरिराजमणि पोखरेल, विभिन्न मन्त्रालयका उच्चअधिकारी, करिव ३ दर्जन उद्योगी व्यवसायी, चीनका राजदुत उ चुन ताई तथा उनकी धर्मपत्नी जियाङ चु आन, हिमालय एअरलाइन्सका बोर्ड अक्ष्यक्ष आङ छिरीङ शेर्पा र सञ्चारकर्मी सवार छन् ।
नेपाल-चीनको संयुक्त लगानीमा सञ्चालित हिमालय एअरलाइन्सको तर्फबाट एअरलाइन्सका उपाध्यक्ष विजय श्रेष्ठले भ्रमण टोलीलाई विदाई गरे ।
उपाध्यक्ष श्रेष्ठले भने- ‘प्रधानमन्त्रीले चीनको औपचारीक भ्रमणका लागि हिमालय एयरलाइन्स प्रयोग गरेकामा अत्यन्त आभारी छौं । हामी यात्रुहरुलाई आकाशमा उत्कृष्ट नेपाली आतिथ्यताका साथै उच्चस्तरीय, आरामदायी र सुरक्षित उडान सेवा दिनेछौ भन्ने कुरामा विश्वस्त गराउन चाहन्छौं ।’