नेपाली स्टल अवलोकन गर्दै ठूला-मध्यम स्तरीय उद्योग तथा पर्यटनमन्त्री आरभी देशपाण्डे । १ माघ, काठमाडौं । भारतको बैंग्लोर शहरमा आयोजित ट्राभल टुरिजम फेयर (टिटिएफ) मा नेपाल सहभागि भएको छ । शुक्रबारदेखि सुरु भएको मेलामा नेपाल पार्टनर कन्ट्रीको रुपमा सहभागी भएको हो ।
नेपाल टुरिजम बोर्डले मेलामा पशुपति, मुक्तिना, पोखरा लगायतका गन्तव्यहरूको ठूलो तस्विर राखेर नेपाली पर्यटन प्रवर्द्धन गरिरहेको छ । ‘बैंग्लोर धार्मिक मान्छे बसोबास गर्ने ठाउँ हो, यहाँबाट धेरै धार्मिक पर्यटक नेपाल भित्राउन सकिन्छ’ मेलामा सहभागि नेपाल टुरिजम बोर्डका अधिकृतसुदन सुवेदीले भने- ‘नेपालप्रति यहाँका मानिसको धारण निकै राम्रो पाइयो ।’
नेपाली स्टलमा ठूला-मध्यम स्तरीय उद्योग तथा पर्यटनमन्त्री आरभी देशपाण्डेले अवलोकन भ्रमण गरे । सो अवसरमा मन्त्री देशपाण्डेलाई नेपालको पर्यटन क्षेत्र र सम्भवनाका बारेमा जानकारी गराएको सुवेदीले जानकारी दिए ।

बैंग्लोरमा अहिले नेपाल वायुसेवा निगमले नियमति उडान भर्दै आएको छ । जसले गर्दा त्यहाँका मानिसलाई नेपाल भ्रमणमा आउन सहज भएको छ । ‘बैंग्लोरमा राम्रोसँग पर्यटन प्रवर्द्धन गर्न सकियो भने रिजल्ट राम्रो आउला भन्ने लागेको छ’ सुवेदीले भने- ‘यहाँबाट धेरै संख्यामा धार्मिक पर्यटक भित्राउन सकिन्छ ।’
पछिल्लो समय बैंग्लोरबासीहरु खर्चालु हुँदै गइरहेका छन् । नेपालको पशुपति, मुक्तिान, गोसाईंकुण्ड, जानकी मन्दिर लगायतको अवलोकनका लािग त्यहाँका नागरिक नेपाल आउने गरेका छन् ।
मेलामा टुरिजम बोर्डसहित नेपाल वायुसेवा निगम र पाँचवटा ट्राभल ट्रेड कम्पनीको सहभागिता रहेको छ । टिटिएफ भारतको सबैभन्दा ठूलो पर्यटन मेला हो । यो मेला बैंग्लोर सहित मुम्बई, चेन्नाई लगायतका प्रमुख शहरमा आयोजना गरिँदै आएको छ ।
तीन दिनसम्म अयोजना हुने मेला आइतबार सम्पन्न हुने सुवेदीले जानकारी दिए ।
