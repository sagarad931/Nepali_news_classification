७ माघ, काठमाडौं । सरकारले पर्यटक आगमन बढाउन यस वर्ष विविध कार्यक्रमहरू आयोजना गर्ने भएको छ । आगामी पर्यटकीय सिजनसम्म भूकम्पकै अवस्थामा फर्किने गरी पर्यटन मन्त्रालयले कार्यक्रम आयोजना गर्न लागेको हो ।
विविध कार्यक्रमध्ये सरकारले यस वर्ष बुद्ध जयन्ती भव्य रुपमा मनाउने भएको छ । बुद्धको जन्मस्थल लुम्विनीसहित विभिन्न गुम्बाहरुमा विविध कार्यक्रम गरिने पर्यटन सचिव दिनेश थपलियाले बताए ।
नेपालमा बुद्धिष्ट पर्यटनको ठूलो सम्भवना रहेको छ । छिमेकी मुलुक चीनसहित श्रीलंका, कोरिया, जापान, थाइल्यान्ड लगायतका मुलुकबाट ठूलो संख्यामा पर्यटक आउने गरेका छन् ।
‘पर्यटनका लागि नेपालको पोटेन्सियल मार्केट चीन बनेको छ’ सचिव थपलियाले भने- ‘उनीहरुलाई आकषिर्त गरेर भित्राउने हाम्रो पहिलो प्रयोरिटी रहेको छ ।’ चीनबाट नेपालमा खासगरी पोखरा र लुम्विनी भ्रमणका लागि पर्यटक आउने गरेका छन् ।
बुद्ध जयन्ती भव्य रुपमा मनाउन सकेमा बुद्धिष्ट पर्यटक आकषिर्त गर्न सकिने सरकारको बुझाई छ । यही समयमा बुद्धिष्ट सक्रिटलाई समेत प्रवर्द्धन गरेर विश्वभरका बौद्धालम्बी पर्यटक आकषिर्त गर्ने तयारी सरकारको छ । यो अभियान सुरु भइसकेको सचिव थपलियाको भनाई छ ।
‘सुस्ताएको पर्यटन पुनरुत्थान गर्नका लागि नियमित बाहेक केही ठूला र महत्वपूर्ण अभियानहरु चलाउनुपर्छ’ सचिव थपलियाले भने- ‘यही शिलशिलामा आउँदो बुद्ध जयन्ती अत्यन्त भव्यताका साथ विविध कार्यक्रम आयोजन गरेर मनाउने योजना बनाएका छौं ।’