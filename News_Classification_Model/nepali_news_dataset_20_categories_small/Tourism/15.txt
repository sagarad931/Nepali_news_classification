१२ पुस, काठमाडौं । चिनियाँ नागरिकहरुलाई नेपाल भ्रमण गर्दा भिषा शुल्क तिर्न नपर्ने सरकारी निर्णयको ट्रेकिङ एजेन्सिज एसोसिएसन अफ नेपाल (टान)ले स्वागत गरेको छ । सरकारले २०१६ को जनवरीदेखि चिनियाँ नागरिकलाई निःशुल्क भिषा दिने निर्णय गरेको छ ।
सरकारको निर्णयले बैशाखको भूकम्प, तराइ आन्दोलन र भारतीय नाकाबन्दीले थलिएको नेपाली पर्यटन उद्योगलाई पुनरुत्थान गर्न सहयोग पुग्ने टानको विश्वास छ । सन् २००३ मा चीनबाट एप्रुभ्ड डिष्टिनेशन स्टाटस (एडीएस) पाएदेखि नेपाल भ्रमण गर्ने चिनियाँ पर्यटकको संख्यामा उल्लेख्य वृद्धि भइरहेको छ ।
एडीएस पाएपछि सन् २००३ मा ७ हजार ५६२ रहेको चिनियाँ पर्यटकको संख्या बढेर सन् २०१४ मा एक लाख २३ हजार ८०५ पुगेको थियो । जुन संख्या नेपाल आएका कुल विदेशी पर्यटकमध्ये १५.७ प्रतिशत हो ।
नेपालमा चिनियाँ पर्यटक आकषिर्त गर्ने पर्याप्त पर्यटन उपज र सेवाहरु रहेको टानको भनाई छ । चिनियाँ पर्यटक विशेषगरी नेपालमा संस्कृति, जिवनशैली र परम्पराका साथै प्लेजर टि्रप्स, जंगल सफारी, र प्याराग्लाइडिङतर्फ आकषिर्त छन् । यसको अलवा पछिल्लो समयमा छोटो पदयात्रामा जाने चिनियाँ पर्यटकको संख्या बढ्दै छ ।
भिषा शुल्क तिर्नु नपर्ने व्यवस्थाले चिनियाँ पर्यटकको संख्यामा अत्याधिक वृद्धि हुने टानले आशा लिएको छ । विदेशी पर्यटकलाइ नेपाल आउन थप आकषिर्त बनाउन छोटो समयको लागि भएपनि राष्ट्रिय निकुञ्ज तथा संरक्षण क्षेत्र शुल्क, नियन्त्रित क्षेत्र शुल्क तथा पर्वतारोहण शुल्क घटाउन टानले सुझाव दिएको छ ।
टानले भिषा शुल्क नलाग्ने व्यवस्थाको चिनियाँ बजारमा अनलाइन, छापा र विद्युतीय माध्यममार्फत प्रभावकारी रुमपा प्रसारणर प्रकाशन गर्न पर्यटन विभाग र नेपाल पर्यटन बोर्डलाई अनुरोध गरेको छ । चीनमा रहेको नेपाली कुटनीतिक नियोगमार्फत पनि यो निर्णयको प्रचार-प्रसार गरिनुपर्ने टानको सुझाव छ ।