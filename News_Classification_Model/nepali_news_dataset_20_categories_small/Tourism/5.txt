२८ मंसिर, काठमाडौं । त्रिभुवन अन्तर्राष्ट्रिय विमानस्थल (टीआइए) नेपाललाई विश्व जगतसँग जोड्ने एकमात्र विमानस्थल हो । ६६ वर्ष लामो हवाइ इतिहास बनाइसक्दा पनि हामीसँग एउटामात्रै अन्तर्राष्ट्रिय विमानस्थल छ । यहिले यसको सुधार भइरहेको छ, तर कछुवाको गतिमा ।एकमात्र अन्तर्राष्ट्रिय विमानस्थलमा आन्तरिक तथा वाहृय उडान चाप बढेपछि अत्यन्तै साँघुरो भइसकेको छ । अहिले त्रिभुवन विमानस्थलमा दैनिक ४० वटा अन्तर्राष्ट्रिय उडान हुन्छ भने त्यसको झण्डै ४ गुणा आन्तरिक उडानहरु हुन्छन् ।
हवाइ चाप बढी हुँदा त्रिभुवन विमानस्थल अत्यन्तै साँघुरो र जिर्ण भइसकेको छ । साँघुरो विमानस्थलको विस्तार तथा फेसिलेसन गर्ने काम भइरहे पनि कछुवा गतिमा काम भइरहेको छ । नेपाल नागरिक उड्डयन प्राधिकरणले अल्पकालीन, मध्यकालीन र दीर्घकालीन योजना बनाएर त्रिभुवन विमानस्थलको स्तरोन्नती र फेसीलेसन गर्ने काम गरिहेको छ । तर, ठेकेदारलाई राम्रोसँग काम लगाउन नसक्दा स्तरोन्नतिको कामले गति लिन सकेको छैन् । अहिले भएका कामहरु चार सय टनको सेन्ट्रल एयर कन्डिसनर सिष्टमको टेण्डर भई मूल्याङ्कन गर्ने प्रक्रियामा रहेको छ । कण्ट्रोल टावरमा जानको लागि लिफ्ट जडान भई सञ्चालनमा आइसकेको छ ।
चारवटा स्कालेटरको लागि टेण्डर प्रक्रिया अगाडि बढिसकेको विमानस्थलले जनाएको छ । ब्यागेज ह्याण्डलिङका लागि दुईवटा कन्भेयर वेल्ट टेण्डर भई मूल्याङ्कन प्रक्रियामा रहेको छ ।
विमानस्थलमा विद्युतीकरणका लागि एक डेडिकेटेड लाइन, एक सिटी सप्लाई तथा दुई थान (६४० र ६०० के.भी.ए.) जेनेरेटर रहेका छन् ।
यसबाट आवश्यकता अनुसारको विद्युत भविष्यमा अपुग हुने भएकोले हजार केभीए क्षमताको एक थान जेनेरेटर खरीद गरिसकेको बताइएको छ ।
ब्यागेज लिफ्टिङ किट्स २ थान जडान गरी सञ्चालनमा आइसकेको विमानस्थलले बतायो ।
सुधारका तत्कालीन प्रयास
गोल्डेन गेटबाट नै सौन्दर्यीकरण गर्दै टर्मिनल भवनभित्र समेतका लागि योजना तयार भई काम अगाडि बढेको छ । पुरानो संरचनालाई आकर्षक बनाउने काम समेत सँगसँगै भइरहेको छ ।
ट्याक्सी पार्किङलाई व्यवस्थित गरिएको छ भने वाईफाईका सुविधा, विमानस्थलभित्र मधुर धुन गुञ्जिरहने व्यवस्था गरेको बताइएको छ ।
पुराना एयर कन्डिसनरलाई प्रतिस्थापन गरी अराइभल र डिपार्चर भवनमा १०/१० वटा नयाँ एयर कन्डिसनर जडान गरिएको छ । शौचालयर सफा राख्ने र पानीको व्यवस्था गर्ने काममा विशेष ध्यान दिएको विमानस्थल व्यवस्थापनले बताएको छ ।
मध्य-कालीन योजना
विमानस्थल व्यवस्थापनले एक वर्षभित्र सुन्दर विमानस्थलको परिकल्पना गरेको बताएको छ । पार्किङका लागि बहुतलायुक्त कार पार्किङ भवन बनिरहेको छ ।
इन्टरनेट सुविधाका लागि तीन महिनाभित्र वाइफाइको व्यवस्था अझ स्तरीय बनाउन बताइएको छ । चार सय टनको सेन्ट्रल एयर कन्डिसन जडान कार्य ६ महिनाभित्र सम्पन्न गर्ने विमानस्थल व्यवस्थापनको लक्ष्य छ ।
दीर्घकालीन योजना


सन् २०१० देखि सुरु भएको त्रिभुवन विमानस्थल स्तरोन्नतिको दीर्घकालीन योजना सन् २०२८ मा सम्पन्न गर्ने लक्ष्य राखिएको छ । एशियाली विकास बैंकको ऋण अनुदानमा भइरहेको स्तरोन्नतिको काम विभिन्न चरणमा सम्पन्न गर्ने लक्ष्य राखिएको छ । जसमध्ये अहिले स्तरोन्नतिको पहिलो चरणको काम भइरहेको छ ।
दीर्घकालीन योजना सम्पन्न गर्नका लागि ६ सय मिलियन अमेरिकी डलर अर्थात ६० अर्ब बढी लाग्ने अनुमान गरिएको छ । दीर्घकालमा विमानस्थलको पूर्वी-उत्तरी भागमा ९० हजार स्क्वायर फिटको अन्तर्राष्ट्रिय टर्मिनल भवन बन्ने छ । यो भवन बनेपछि अहिले देखिएका सबै समस्याहरु समधान हुने अपेक्षा गरिएको छ ।
अहिलेको अन्तर्राष्ट्रिय ट्रमिनल भवन अन्तरिक ट्रमिनल भवनमा परिणत हुनेछ । अहिले विमानस्थलमा ९ वटा अन्तर्राष्ट्रिय विमान पार्किङ गर्ने क्षमता भएकोमा २० वटा पुर्‍याइने छ । ४२ वटा आन्तरिक विमान पार्किङ गर्न सकिने छ ।
पर्यटनको प्रचुर सम्भावना भएको नेपालमा विश्वभरिका विमान कम्पनीको ध्यान तानिन थालेको छ । अहिले सेवा दिइरहेका विमान कम्पनीले उडान थप्न खोजिरहेका छन् नयाँ कम्पनीले उडान सुरु गर्न चाहिरहेका छन् ।
तर, त्रिभुवन विमानस्थलले हवाइ चाप थेग्न नसक्ने भएपछि सरकारले उडान थप्न र नयाँ उडान सुरु गर्नका लागि अनुमति दिन सकेको छैन् । हवाइ चाप बढ्दा धावनमार्गमा मात्र नभई टर्मिनल भवनमा दिइने सेवामा समेत समस्या भएको छ ।

अहिलेसम्म सरकारले ३८ देशसँग हवाई सेवा सम्झौता (एएसए) गरेको छ । जसबाट वाषिर्क रुपमा दुईतर्फी ५७ लाख ६५६ सिट उपलब्ध छन् । साँघुरो विमानस्थलका कारण उपलब्ध सिटको ३९ प्रतिशतमात्र सीटहरु उपयोग हुन सकेको छ ।
यात्रु के चाहान्छन् ?
यात्रुहरुले त्रिभुवन विमानस्थलको बाहिर र भित्र सौन्दर्यीकरण चाहान्छन् । त्यस्तै, अलग्गै पार्किङ, स्ट्रेलाइज्ड हलमा खुलापन, इन्टरनेटको सुविधा, वातानुकूलित वातावरण, पानी शौचालयको राम्रो व्यवस्था, कर्मचारी, ट्याक्सी चालक र पर्यटन व्यवसायीको राम्रो व्यवहार हुनुपर्छ । त्रिभुवन विमानस्थलमा यी सबै कुराको कमी रहेको छ ।
विमानस्थल साँघुरो हुनुको कारण
सन् २००२ मा प्रति पिकहावर १३ सय ४० जना यात्रुहरु हृयान्डल गर्नेगरी क्षमता विस्तार गरिएको थियो । त्यसपश्चात सन् २०१० सम्म एक्पान्सनको काम नहुँदा विमानस्थल साँघुरो भएको हो ।
सन् २००९ मा एशियाली विकास बैंकले त्रिभुवन विमानस्थलको अध्ययन गरेको थियो । सन् २०१२ मा दुई हजार ४६ यात्रु प्रति पिक आवर हेन्डल गर्ने क्षमता विस्तार कार्य २०१८ को जुलाईसम्म सम्पन्न हुने विमानस्थल बताउँछ ।
भविश्यका लागि प्रति पिकआवर ३ सय ६ सय यात्रु हृयान्डल गर्ने गरी नयाँ अन्र्तराष्ट्रिय भवनको डिजाइनको कार्य सुरु भएको छ । अहिलेको अन्तर्राष्ट्रिय ट्रमिनल भवन आन्तरिक भवनमा परिणत गरिने छ ।