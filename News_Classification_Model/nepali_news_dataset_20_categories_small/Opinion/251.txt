
﻿मलाई मेरो बालापन अझै सम्झनामा छ, जसलाई मैले गंगा र यमुनाको संगममा बिताएको थिएँ । बीचमा रेलको अग्लो पटरी थियो भने अर्कातिर कोसी नदी थियो । जब सम्पूर्ण केटाकेटी फुटबल खेलिरहेका हुन्थे, त्यतिखेर मचाहिँ किनारामा बसेर घन्टौँसम्म उफ्रिँदै कुद्दै गरिरहेको डल्फिनलाई एकटक हेरिरहन्थेँ । त्यतिखेर मलाई यो माछा हो कि कुनै स्तनधारी भन्नेसम्म ज्ञान थिएन ।
जब बर्खा सुरु हुन्थ्यो, त्यतिखेर मुटु ढुकढुक हुन थाल्थ्यो । एकातिर गंगा, गण्डक थियो त अर्कातिर कोसीले विकराल रूप धारण गथ्र्यो । सारा सहर, स्वयं कलेक्टर कार्यालयसमेत पानीमा डुब्थ्यो । आकाशमा हेलिकोप्टहरूको कोलाहल, छतहरूमा खानाका प्याकेट खस्नु, त्यसलाई हात पार्न कोलाहल मच्चाउँदै ‘लडाइँ’ गर्नु, लड्नु, चिप्लिनु र फेरि उठेर दौडनु ‘सामान्य’ थियो । हरेक वर्ष यही परिदृश्य दोहोरिइहन्थ्यो । केही वर्षमा यो बाढी हरेक वर्ष आउने उत्सव जस्तै भयो । हामी सबै बर्खा सुरु हुनासाथ बाढीको सामना गर्ने तयारीमा जुट्ने गथ्र्यौं । अन्न कहाँ राख्ने, खाना कहाँ बनाउने,  कहाँ सुत्ने जस्ता व्यवस्था मिलाउन हामी सबै व्यस्त हुन्थ्यौँ । पानीको स्तर कस्तो होला, घर कति डुब्ला जस्ता चिन्ता भने अवश्य हुन्थ्यो । बर्खा आउँथ्यो, बाढीको पानी बिस्तार–बिस्तारै सडकमा आउन थाल्थ्यो । एउटा सरकारी डुंगाको व्यवस्था गरिन्थ्यो । हरेक साँझ खानापछि लामो ड्राइभको साटो डुंगा सयर सुरु हुन्थ्यो । कुल मिलाएर महिनाभरको समय त्यसै बित्थ्यो । स्थिति पूर्ववत् सहज हुँदै जान्थ्यो । नदी र त्यसमा आउने बाढीप्रति पनि एक किसिमको सम्मान थियो । परिणामस्वरूप जमिन र जलस्तर एकदम राम्रो रहन्थ्यो । जहाँसुकै पम्प लगाऊ, पानी पिऊ, भरपूर सिँचाइ गर ।
कालान्तरमा विकास किरण झुल्किए । हामीले नदीको बाढीलाई दुश्मन मान्न थाल्यौँ । बाँध बनायौँ । बाढीलाई रोक्यौँ । फेरि बिजुली निकाल्न जलस्रोतलाई रोकेर कोही अरूको पानी हाम्रो घरतिर र हाम्रो कोही अरूकै घरतिर लाने र ल्याउने क्रम सुरु भयो । नदी किनाराहरूमा खुम्चिन पुगे । यिनीहरूलाई निश्चित सिमानामा बाँध्ने काम गरियो । परिणाम अगाडि नै छ, जताततै पानीका लागि त्राहिमाम् ।
दिल्ली देशको राजधानी हो । तर, पानीका लागि उसलाई अन्य राज्यमाथि निर्भर हुनुपर्छ । यसको कारण प्रस्ट छ, सत्तरीको दशकमा यमुनाको पानी बाढीका रूपमा सबैतिर फैलिन्थ्यो । जिन्दगी कुशलमंगल चलिरहेको थियो । पानी भरपूर थियो । हावा सफा थियो । तर, आज दिल्लीको जीवन बोतलको पानीमा निर्भर छ । हुन त पहिले पनि घरघरमा बोतलमै पानी हुने गथ्र्यो, तर त्यो पवित्र गंगाजल हुन्थ्यो, जसमा मानिसहरूको आस्था थियो । आजको यस बोतलको पानीमा स्वार्थ छ, बजारीकरणको रंग छ । दिल्लीको मृतप्राय: यमुनालाई अगाडि चम्बल नदीले जीवन दिन्छ । चम्बललाई कुनो र क्वारीजस्ता नदीले जीवन दिन्छन् । यस क्षेत्रमा लामो समयसम्म शोध गर्दा देखियो, स्योपुर जिल्लाका कराहल र विजयपुरमा पानीको भयावह स्थिति छ । पानीकै कारण गाउँका गाउँ नै पलायन भइरहेका छन् । यसका लागि यी क्षेत्रमा उपलब्ध वन, विशेष कुनो वन्यजीव मण्डल र स्योपुरको वन क्षेत्रको सुरक्षा विशेष आवश्यक छ । यी वन क्षेत्र सबैभन्दा ठूला जल अधिग्रहण क्षेत्र हुन्, जसले प्राकृतिक रूपमै पानीको उपलब्धता र गुणवत्ता दुवै यथावत् संरक्षण गरिराखेका छन् ।
म दिल्लीको कुरा गर्दै थिएँ । म दिल्लीको विकास प्राधिकरण एवं दिल्ली विश्वविद्यालयको अत्यन्तै महत्त्वपूर्ण परियोजनामा वैज्ञानिकका रूपमा लगभग एक दशकदेखि काम गरिरहेको छु । यस परियोजनाले यमुना नदीको सक्रिय एवं निष्क्रिय बाढी क्षेत्रहरूको पुनर्जीवित गरी तिनलाई पुनस्र्थापित गर्ने सफल प्रयास गरिरहेको छ । यसको नाम यमुना जैविक विविधता उद्यान राखिएको छ । यस नामको उत्पत्ति भारतमा सर्वप्रथम यहीँ भएको हो । हालै टेम्स नदी फाउन्डेसनका प्रमुख डा. रोबर्ट ओट्सले यमुना जैविक विविधता पार्कमा घुमेपछि भने, ‘विश्वस्तरमै कुनै पनि नदीलाई पुनर्जीवित गर्ने यो अनौठो प्रयास हो । सबैले यसबाट सिक्नु जरुरी छ ।
यस बायो डाइभर्सिटी पार्कमा वैज्ञानिक ढंगबाट यमुना नदी घाटीका जंगल, घाँसे मैदान तथा तलाउलाई मात्र पुनर्जीवित गरेको होइन, यो पार्क हरेक स्तरको पर्यावरण शिक्षाका लागि प्रयोगशालाका रूपमा पनि काम गरिरहेको छ । यदि तपाईंलाई पुतलीको बसोवास र जीवन चक्र हेर्नु छ, त्यसलाई राम्ररी मनन गरेर बुझ्नु छ भने यो यमुना जैविक विविधता उद्यान आउनुपर्छ । यदि नदी किनाराका तलाउको पुनर्निर्माण हेर्न चाहनुहुन्छ भने त्यो पनि यहाँ देख्न सक्नुहुन्छ । यो उद्यानमा यमुना नदीको सक्रिय बाढी क्षेत्रमा लगभग सय एकडमा फैलेका तलाउ, पोखरीलाई पुनर्जीवित गरी स्थानीय बोट–बिरुवा र जीवहरूको वासस्थानलाई पुनस्र्थापित गरिएको छ । यहाँ जाडोमा युरोप, साइबेरिया र चीनबाट आप्रवासी चरा आउँछन् । यहाँ उपयोग गरिएको वैज्ञानिक विधि अन्य नदीहरूलाई पुनर्जीवित गर्न उपयोगी सिद्ध हुन सक्छ । यमुनामा काम गर्दाको आफ्नो वैज्ञानिक अनुभवबाट मैले कुनै पनि नदी दीर्घायु हुनका लागि त्यसको बृहत् बाढी क्षेत्र हुनु आवश्यक छ । यस्तो बाढी क्षेत्रमा अनेक प्रकारका साना–ठूला तलाउ, पोखरी पनि हुनु अति जरुरी हुन्छ । यिनले कुनै पनि नदीलाई नर्सरीको काम गर्छन् । बाढीको पानी यसमा पर्छ र बाढीले  आफ्नो साथमा रुख, बिरुवा, किरा, माछा आदि पनि ल्याउँछ । पूरै वर्षभरि यिनीहरू त्यहीँ हुर्किन्छन् र अर्को वर्षको बाढीमा नदीको मुख्य धारमा जान्छन् अनि नदीलाई जीवन दिन्छन् । हामीले नदीहरूलाई किनारामै सीमित गरिदिएका छौँ । नदीहरूको बाढी क्षेत्रमा घुसपैठ गरेर अजीवित संरनालाई जन्माइदिएका छौँ ।
मेरो उमेर बढिरहेको छ । कपाल सेतो हुँदै गएको छ । त्यसैगरी हाम्रा नदीहरू पनि उनीहरूको प्रकृतिविपरीत बूढा देखिन थालेका छन् । र, नदीका निकटवर्ती जीवन पनि सुक्दै गएका छन् । म त एक न एक दिन यस संसार छोडेर जान्छु । तर, हाम्रा नदीनालाको जीवन भने यस्तो नहोस् । तिनीहरू निरन्तर जीवित रहून् र संसारलाई जीवन दिइरहून् ।  किनकि, संसारभरका सभ्यतालाई नदीहरूले आफ्नो काखमै विकसित गरेका हुन् ।
(डा. खुदसर पर्यावरणविद् एवं यमुना बायोडाइभर्सिटी पार्कका वैज्ञानिक हुन्)
दैनिक भास्कर डटकमबाट