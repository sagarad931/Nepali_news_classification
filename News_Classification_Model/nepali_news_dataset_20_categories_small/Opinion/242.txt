
﻿नेपाली कांग्रेसको सभापतिमा शेरबहादुर देउवाको विजयसँगै नेपाली राजनीतिमा ठूलै भूकम्प जाने आकलन धेरैको थियो । जनतामात्र होइन सरकारका उपप्रधानमन्त्रीसमेत ठूलो प्रकोप आउने बेला रामनाम जपेजस्तैगरी अनायासै ओली सरकार नढल्ने राग छेड्न थालेका थिए । तर शेरबहादुर देउवा कांग्रेस सभापतिमात्र हैन संसदीय दलको नेता निर्वाचित भएको दुई महिनामा पनि सरकार परिवर्तन हुने ठोस सङ्केत देखिएन । यसैबीच सभापति देउवा नयाँ दिल्ली भ्रमण गरेर फर्केका छन् र संसद्को बजेट अधिवेशन पनि आह्वान भइसकेको छ । यही सेरोफेरोमा नेपालको राजनीति फेरि तातेको छ ।
नेपाली कांग्रेसका देउवा निकट नेताहरू नेकपा (एमाले) नेतृत्वको सरकार अब ढल्छ भनेर ढ्यांग्रो ठटाउन थालेका छन् भने आफूलाई कसैले ढाल्न सक्दैन भन्दै मन्त्रीहरू पनि गुड्डी हाँक्न सुरु गरेका छन् । सरकाररूपी डुंगा जसले खियाए पनि मन्त्री पद छोप्न पल्केका साना दलका नेता बानर झैं उफ्रन तयार भइसकेका छन् । तर होला त सरकार परिवर्तन ?
नेपालमा स्थायी अस्थिरता चाहने र आफूलाई नसोधी नेपालले खोक्न पनि नहुने मान्यता राख्ने छिमेकीको प्रभाव क्षेत्रमा सानोतिनो हुन्डरीमा पनि सरकार ढल्नेगरेको छ । अहिलेको सरकार त्यस आधारमा अझ अप्ठेरो अवस्थामा छ । किनभने यो भारतको समर्थनमा बनेको सरकार होइन । छ महिनाअघि सरकार बन्ने बेलामा समयको अभाव र दलबदलु मुसाको मूल्य बढेको कारण सुशील कोइरालालाई जबर्जस्ती उमेदवार बनाइएता पनि ओलीको पलडा गहु्रङ्गो भएकाले कम्युनिस्ट वर्चस्वको सरकार बनेको हो ।
विसं २०५१ सालमा मनमोहन अधिकारी नेतृत्वको एमालेको अल्पमत सरकारलाई ‘फू… गरेर’ ढाल्दिन्छु भन्ने गिरिजाप्रसाद कोइराला जति शेरबहादुर देउवा शक्तिशाली हुन्थेभने सरकार ढाल्न गाह्रो हुने थिएन । तर अहिलेको अवस्था त्यति सहज छैन । हुनत, त्यसबेला पनि एमालेले संसद् भङ्ग गरेर नयाँ निर्वाचन गराउन खोजेको थियो तर सर्वोच्च अदालतले प्रतिनिधि सभा विघटनको निर्णयलाई खारेज गरिदिएकाले मनमोहनको सिफारिस गैरसंवैधानिक हुनपुग्यो र नेपालको राजनीतिले अर्कै बाटो लियो ।
अहिले पनि नयाँ संविधानअनुसार सरकारको विपक्षमा अविश्वासको प्रस्ताव ल्याउन सकिने देखिँदैन । तर संविधान कार्यान्वयन नभएको संक्रमणकालीन अवस्था देखाएर प्रधानमन्त्री ओलीले मन्त्रिपरिषद्मा बढीमा २५ जना मन्त्री हुनुसक्ने प्रावधानविपरीत करिब दोब्बर संख्यामा मन्त्री बनाएका छन् । यसरी मन्त्री बनाउन मिल्छ भने सरकारविरुद्ध अविश्वास ल्याउन पनि मिल्छ ।
अहिले कांग्रेसभित्र सरकार ढाल्ने खेलमा जोड घटाउ हुँदैछ । तर जति जोड घटाउन गरे पनि कांग्रेस, एमाले र ए नेकपा (माओवादी)मध्ये कुनै दुई दल एक ठाउँमा नबसी सरकार स्थिर हुँदैन । बहुमत र अल्पमतको खेलमा आफ्ना गुरु गिरिजाप्रसाद कोइरालालाई असफल बनाउन सक्षम देउवालाई यसको नियमको राम्रो ज्ञान छ । त्यसैले उनी एमाओवादीविना सरकारमा जाने सपना देख्ने गल्ती नगर्लान् ।
एमाओवादीले वर माला पहिराइदिएका अवस्थामा देउवाको सिंहदरवार प्रवेश सहज र बलियो हुन्छ । कमल थापा र मधेसी शक्तिलाई दुईतिर अँगालो हालेर सिंहदरबार छिर्ने कोसिस भयो भने हनिमुन नसकिँदै पारपाचुके गर्ने अवस्थामा पुग्ने स्थिति प्रबल हुन्छ । यतिखेर, एमाओवादीलाई ओलीको अँगालोबाट उम्काएर आफ्नो सहयात्री बनाउने भन्ने विषयमा देउवालाई ठूलै सकस परेको देखिन्छ ।
एमाओवादीलाई अहिल्यै कम्युनिस्ट नेतृत्वको सरकारबाट निस्केर कांग्रेसको नेतृत्वमा जान सशक्त कारण चाहिन्छ । नेपालको राजनीतिक परिदृश्यमा अहिले देखिएका अवस्थाहरूमा देउवा र प्रचण्ड मिल्ने एउटा कारण सत्य निरुपण तथा मेलमिलाप आयोगको कामकारबाही हुनसक्छ,। कुनैबेला पुष्पकमल दाहाल ‘प्रचण्ड’ जंगलमा बसेर ‘समाजका शत्रुको’ सफाया गर्दै गर्दा देउवा सिंहदरबारमा बसेर विद्रोहीलाई निमिट्यान्न पार्ने योजना बुन्ने गर्थे । उसबेला बन्दुक, हतियार र शक्तिका मादमा कसले कति जनतामाथि कस्तो अन्याय गरे भन्ने आंकलन अहिले सत्य निरुपण तथा मेलमिलाप आयोगले गर्दैछ । यस आयोगका कारण यी दुवैलाई समस्या पर्न सक्छ भन्ने तथ्य दुवै समूहलाई रामै्र अवगत होला । एमालेलाई यस आयोगको प्रतिवेदनबाट धेरै समस्या पर्ने अवस्था छैन । त्यसमाथि एमाओवादीलाई मानव अधिकार उल्लंघनको आरोप लाग्यो भने कम्युनिस्ट मतमा एमालेको बर्चस्व बढ्ने हुनाले प्रचण्डको मनमा शंकाको बीउ उमे्रको हुनसक्छ । त्यसो भए नेपाली कांग्रेसका लागि ‘खुदो पल्टिन’ सक्छ ।
एमाओवादीले सरकार छाड्ने संभावना त्यसबेला उत्पन्न हुन्छ जब यो सरकार एमाओवादीको संरक्षण गर्न असमर्थ हुन्छ । एउटा संवैधानिक आयोगलाई भारतले एमाओवादीका ठूला माछा समात्न निर्देशन दिएको समाचारले बजार अहिले गर्माएको छ । सम्पति शुद्धीकरण, अकुत सम्पत्ति आर्जन वा भ्रष्टाचार गरेको आरोपमा एकपछि अर्काे एमाओवादी नेताहरू जेल जाने अवस्था आउन थाल्यो भने प्रचण्डलाई यो सरकार छाड्न दलभित्रैबाट चर्को दबाब पर्नसक्छ । त्यस अवस्थामा देउवाको हात समाउन जानेबाहेक प्रचण्डसँग अन्य विकल्प रहँदैन ।
राजनीतिमा पैसाको महत्व कति हुन्छ भन्ने त कसैबाट लुकेको छैन । अझ पैसाको हिसाबै दिनु नपर्ने हाम्रोजस्तो देशमा त पैसा नै सबैको मालिक बनेको छ । तर, एक जना व्यापारीले विदेशबाट लगानीको रूपमा ल्याएको भनिएको अर्बौं रुपैयाँ राष्ट्रबैंकमा अड्िकएर रहेको छ । त्यस पैसाको स्रोत खुलाउन नसकेको कारण त्यसलाई सम्पत्ति शुद्धीकरणको प्रयासका रूपमा हेरिएको छ । त्यो पैसा जसको नाममा आएको भए पनि त्यसलाई प्रचण्डले आफ्नो हितमा खर्च गर्न सक्छन् भन्ने जनधारणा बनेको देखिन्छ । सुशील कोइरालाको सरकारले अड्काएको सो पैसा केपी ओलीको सरकारले पनि छाड्न सकेको छैन वा चाहेको छैन । त्यो पैसा फुकुवा हुने भरपर्र्दो आश्वासन आयो भने पनि एमाओवादीले एमालेको हात झड्कालेर नेपाली कांग्रेसको अंगालोमा आउने निर्णय गर्नसक्ने अवस्था देखिन्छ ।
तर, सरकार राख्ने वा फेर्ने निर्णय गर्ने सम्पूर्ण अवस्था एमाओवादीसँग मात्र छैन । नेपाली कांग्रेसको हातमा पनि धेरै कुरा अड्केको छ । के सत्य निरुपण तथा मेलमिलाप आयोगसँग शेरबहादुर देउवा त्यति धेरै डराउनुपर्ने अवस्था छ ? छैन भने न त प्रचण्डले ओलीको साथ छाड्छन् न देउवाले अनुचित आश्वासन दिएर बोलाउनु उनको राजनीतिक भविष्यका लागि हितकारी हुन्छ । त्यसैले सत्य निरुपणका मुद्दाका आधारमा मात्र वर्तमान सरकार ढल्ने अथवा नयाँ सरकार बन्ने आधार देखिँदैन भन्न सकिन्छ ।
जहाँसम्म संवैधानिक आयोगको प्रयोगको प्रश्न छ, त्यसले नेपाली कांग्रेसको छविमा पनि दाग लगाउन सक्छ । छ महिनाअघि सुशील कोइराला प्रधानमन्त्रीको उमेदवार भइदिएकै कारण उनको व्यक्तित्वमा लागेको धक्काको मनन गर्ने हो भने देउवालाई पनि दक्षिणको सहयोग लिन अग्रसर हुने कुरा त्यति सहज हुँदैन । तथापि, यस प्रकरणमा सर्वसाधारण जनताको स्तरमा नआईकनै फोन वा व्यक्तिगत भेटघाटबाटै धम्की दिने वा सम्झाउने कार्यबाट पनि सम्बन्धितको उद्देश्य पूर्ति हुनसक्दछ ।
राष्ट्र बैंकमा अड्किएको पैसाका हकमा भने पैसा छाडिदिने निर्णय पनि सहजै कार्यान्वयन हुने अवस्था छैन । जनताले थाहा पाउने गरी यो पैसा छाडियो भने सत्ता बाहिर पुग्ने एमालेका लागि त्यो ठूलो राजनीतिक हतियार बन्नैमा शंका छैन ।
नेपाली कांग्रेसले एमाओवादीलाई फकाएर सरकार बनाउन सक्ने कुनै पनि बहाना जनताका बीचमा लोकप्रिय हुने देखिँदैन । संविधान कार्यान्वयनका लागि चाँडै नै गर्नपर्ने स्थानीय निकाय र प्रदेशको निर्वाचनका बेलामा जनता चिढाउने गरी देउवाको सिंहदरबार प्रवेश गर्नु नेपाली कांग्रेसका लागि हितकर हुँदैन । अर्कातिर, माथिका कुनै पनि विषयमा एमालेले नै एमाओवादीलाई सहयोग गर्ने वचन दियो भने पनि अहिलेको सरकार ढल्ने अवस्था उत्पन्न हुँदैन ।
त्यसैले अहिले शेरबहादुर देउवाको सिंहदरबारतिरसुनिएको पदचाप भ्रममात्र बनेर सकिने हो वा सिंहासनमा उनको बसाइबाट टुंगिने हो त्यस घटनाक्रमको अवलोकन राजनीतिक प्राणीका लागि मनोरञ्जनको माध्यम हुनेछ ।