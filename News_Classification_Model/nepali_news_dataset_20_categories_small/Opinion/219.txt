
﻿
बीपीका लागि जस्तोसुकै त्याग गर्न तयार हुने डा. गिरी राजा महेन्द्रको शक्ति आर्जन गर्ने गुप्त योजनाका शिखण्डी बनिसकेका थिए । पहिले बीपीलाई स्थापित गर्न मरिमेट्ने उनै गिरी जुनसुकै उपायबाट बीपीलाई राजीनामा गर्न लगाउने रणनीति बनाउन थाले । राजाको चाहना बीपीलाई हटाएर सुवर्णलाई ल्याउने थियो । गिरी भन्छन्, “परिस्थिति यस्तो बन्यो कि मैले नै बीपीलाई राजीनामा गराउन
लाग्नुप¥यो ।” यस्तैमा एक दिन गिरीले बीपीसँग भने, “सान्दाइ, परिस्थिति ठीक छैन, अब तपाईंले राजीनामा गर्नुपर्छ ।”
प्रत्युत्तरमा बीपीले भने, “डाक्टर, तपार्इंको जजमेन्ट ठीक भएन ।”
गिरी, “तपाईंलाई प्रधानमन्त्री बनाउन्जेल मेरो जजमेन्ट ठीक । आज प्रधानमन्त्री छोड्नुुस् भन्दा बेठीक । म तपाईंसँग बसेर काम गर्नै सक्तिनँ ।”
प्रधानमन्त्रीसँग छुट्टिएका गिरीले राजीनामा लेखेर आफ्ना पीए सुशील कोइराला (पछि नेपाली कांग्रेसका अध्यक्ष्य र प्रधानमन्त्री) का साथमा बीपीकहाँ पठाइदिए ।
राजीनामामा गिरीले लेखेका थिए, “यो मेरो आखिरी सहयोग हो तपाईंलाई ।” त्यति नै बेला प्रधानमन्त्रीलाई चेपुवामा पार्न दरबारले मन्त्रिमण्डलको आकार घटाउन दबाब दियो । दरबारको योजनामा बल पु¥याउँदै गिरीले लेखेका थिए, “मेरो चिठी देखाएर मन्त्रीहरुलाई राजीनामा गराउन सक्नुभयो भने तपाईंलाई सहज हुनेछ । तपाईंलाई अप्ठ्यारो परेको छ । मेरो यो राजीनामा पत्र देखाएर मन्त्रीहरुलाई भन्नुस्, जसरी डाक्टर गिरीले सहयोग गरे, तपाईंहरु पनि राजीनामा गरेर मलाई सहयोग गर्नुस् । यो पत्रले तपाईंलाई मद्दत मिल्यो भने मेरो अन्तिम सहयोग हुनेछ ।”
राजीनामा स्वीकृत नहुँदै गिरी मन्त्रालय जान छोडे । पार्टी संसदीय दलको बैठक बोलाएर बीपीले गिरीको राजीनामा स्वीकार गरे । त्यो बैठकमा उनले भनेका थिए, “म गिरीको राजीनामा स्विकार्छु । सिर्फ यस कुरालाई प्रमाणित गर्नका लागि कि पार्टीका लागि कोही पनि  अपरिहार्य छैन ।”
अनेकौं प्रयास गर्दा पनि मन्त्री पद नपाएकोमा विश्वबन्धु थापा बीपीका विद्रोही जस्तै भइसकेका थिए । गिरी भन्छन्, “विश्वबन्धुलाई मन्त्री बनाउनुस् न भन्दा बीपी  हुँदैन भन्ने । ज्यान गए पनि नमान्ने । रिसको झोंकमा विश्वबन्धुले ‘तपाईं कसरी पार्टीका लागि अपरिहार्य सान्दाइ ?’ भनिदिए । ‘तपाईंले ल्याएको एक व्यक्ति एक पदको मुद्दामा मातृकाबाबुलाई हामीले पार्टीबाट निष्कासन गरेको होइन ? त्यही मुद्दामा पार्टी फुट्यो । आज तपाईंलाई चाहि“ एक व्यक्ति एक पदको नियम नलाग्ने ? तपाईं कसरी दुवै पदका लागि अपरिहार्य हुनुभयो । प्रधानमन्त्री छोड्नुस् भन्दा तपाईंचाहि“ पार्टीका लागि अपरिहार्य’ ?”
बीपीका अगाडि बोल्ने हिम्मत कसैको हुँदैनथ्यो । रिसको झोंकमा विश्वबन्धुले त्यति भनेपछि त सन्नाटा छायो । बीपीले २०१७ भदौ ३० गते गिरीको राजीनामा स्वीकृत गरे । (देवकोटा, २०३६ ः ४७३)
झन्डै तिन महिना गिरी र प्रधानमन्त्रीबीच सम्बन्ध त्यति राम्रो भएन । २०१७ मङ्सिर २१ गते जापानका युवराज अकिहितो र युवराज्ञी मिची नेपाल आएका थिए । प्रधानमन्त्रीले उनको सम्मानमा मङ्सिर २२ गते बिहान शीतलनिवासमा भोज आयोजना गरे । त्यही मौकामा प्रधानमन्त्रीले गिरीलाई फोन गरे, “तपाईं रिसेप्सनमा आउनु हुन्न ?”
गिरी, “आउँछु ।”
बीपी, “त्यसो भए मलाई पनि लिएर जानुहोला ।”
गिरी गाडी लिएर प्रधानमन्त्री निवास पुगे । गिरीकै मोटरमा शीतलनिवास जाँदा बीपीले सोधे, “त्यस्तो चिठी तपाईंले किन लेख्नुभयो ?”
गिरी, “जुन बेला मैले चिठी पठाएँ । मेरो अनुमान थियो कि तपाईंको ममाथि विश्वास छ तर अहिले म कन्फर्म छु कि तपाईंको विश्वास मसँग छैन ।”
बीपी, “किन ?”
गिरी, “मैले चिठी पठाएको यतिका दिनसम्म तपाईंले ‘के भयो ? किन राजीनामा लेखेको ?’ भनेर सोध्नु भएन । तपाईं र मेरो सम्बन्ध यस्तो थियो कि सुशीलले तपाईंलाई मेरो चिठी दिने बित्तिकै पढेर च्यातिदिन सक्नुहुन्थ्यो । र, मलाई फोन गरेर भन्न सक्नुहुन्थ्यो कि क्याहो डाक्टर, बहुलायौ ? यस्तो चिठी लेख्ने ?’ तर तपाईंले लामो समय मेरो चिठी त्यतिकै राख्नुभयो ।”
त्यसपछि मात्र बीपीले कुरा खोले, “साथीहरु सिकायत गर्न थाले कि तपाईंको राजासँग सम्बन्ध बढ्न थाल्यो ।”
गिरी, “मैले राजालाई भनेकै हो सान्दाइ, ‘प्रधानमन्त्रीको स्वीकृतिबिना हामीलाई भेट्न मनाही छ, मन्त्रीहरुले सोझै राजालाई भेट्नु हुँदैन’ भन्ने छ । मलाई राजाबाट बोलाहट हुँदा मैले बिन्ती गरेको हुँ । तर सरकारबाट हुकुम भयो, ‘म प्रधानमन्त्रीलाई भनिदिन्छु । डन्ट वरी ।’ मैले सोचें— तपाईंलाई मेरो र राजाबीचको भेटबारे सबै थाहा छ ।”
शीतलनिवास पुग्दासम्म कुरा भएन । पूरै यात्रा मौन ।
संसदीय दलमा आगो
‘मन्त्रीहरुले आफू र आफ्ना आसेपासेको मात्र काम गरेको, समान व्यवहार नदेखाएको’ भन्दै सत्तारुढ कांग्रेसकै सांसदहरु सरकारसँग रूष्ट थिए । जननिर्वाचित सांसदहरुको आकांक्षा चुलिएको थियो । तर माग बमोजिम काम गर्न सक्ने साधन, स्रोत र अनुभव सरकारसँग थिएन । त्यसरी रूष्ट सांसदहरुलाई दरबारिया र राजासँग मिलेका कांग्रेसी नै सरकार विरूद्ध उकासिरहेका थिए । त्यही मनमुटाब बढेर पार्टीमा भुसको आगोझैं सल्किँदै गयो । २०१७ जेठको कुरा हो, सांसद मणिराम शास्त्रीको डिल्लीबजारस्थित डेरामा कांग्रेसका असन्तुष्ट सांसदहरुले बैठक गरी ‘मन्त्रीहरुको मनोमानी र भ्रष्टाचार बन्द नभए त्यस विरूद्ध आवाज उठाउने’ सङ्कल्प गरे । बैठकमा चन्द्रलाल श्रेष्ठ, बलबहादुर राई, खड्गबहादुर कार्की, भूदेव राई, पद्मनाथ रेग्मी, कुलमान लिम्बु, तेजमान तुम्बाहाम्फे, कृष्णबहादुर भट्टराई, फत्तेबहादुर बुढाथोकी, अम्बरसिंह बस्नेत, पृथ्वीराज कँडेल, दुर्गादत्त जोशी, कृष्णलाल लेखक, कर्णबहादुर सिंह, जयबहादुर महत, भीमप्रसाद श्रेष्ठ, गणेशकुमार शर्मा, नीलाम्बर पन्थी, यमबहादुर ठकुरी, डिकबहादुर गुरूङ, गृहबहादुर बस्नेत, डबलसिंह लिम्बु, गणेशप्रसाद उपाध्याय, लोकेन्द्रबहादुुर शाही, खडानन्द पाध्या, पेशलकुमार पोखरेल सहित २६
सांसद थिए ।
भर्खरै संसदीय प्रजातन्त्रको अभ्यास हुँदै थियो । अधिकांश जनप्रतिनिधिहरु जोसिला युवा नै थिए । उनीहरुलाई राजनीतिबारे न त्यति धेरै ज्ञान थियो, न त अनुभव नै । आफ्नो क्षेत्रमा स्कुल, हुलाक, बाटो, पुल लगायतका काम गर्न मन्त्रीहरुले बजेट नदिएकोमा उनीहरु रूष्ट भए । मन्त्रीहरुका गलत काम विरूद्ध एक भएर अगि बढ्ने भन्दै उनीहरुले प्रधानमन्त्रीलाई संयुक्त विरोध पत्र बुझाइसकेका थिए । (देवकोटा, २०३६ ः ३७८–७९)
शास्त्रीको डेरामा कांग्रेसका असन्तुष्ट सांसदहरुको भेला चलिरहँदा पत्रकार भैरव रिसाल त्यहीँ पुगेका थिए । त्यो बेला प्रजातन्त्रवादी र वामपन्थी धारका पत्रिका चल्थे । वामपन्थी धारका रिसालले हालखबरमा समाचार छापे ‘नेतापीडित कांग्रेसीको गुप्त बैठक’ शीर्षकमा । त्यो समाचारले हङ्गामा भइहाल्यो ।
शास्त्री संसद्मा पनि कडा रुपमा प्रस्तुत हुनेमध्येमा पर्थे । एक दिन ग्यालरी बैठकमा प्रधानमन्त्री बीपीले शास्त्रीलाई भने, “तपाईं बस्नुस् । मलाई भेटेर मात्र जानुहोला ।” बैठक सकिएपछि शास्त्री संसद् भवनस्थित प्रधानमन्त्री कार्यालय पुगे । बीपीले फेरि उनलाई एक्लै प्रधानमन्त्री निवास त्रिपुरेश्वरमा बोलाए । दिउसो शास्त्री पुग्दा प्रधानमन्त्री निवास सुनसान थियो । प्रधानमन्त्रीकी आमा दिव्या कोइराला नाङ्लोमा चामल केलाउँदै थिइन् । भ¥याङबाट माथि चढ्दै गर्दा शास्त्रीले आमा–छोराबीच कुरा भइरहेको सुने । शास्त्री भन्छन्, “हैन हो बाबु, के गर्नु, मातृकाले घर बनाइसक्यो । अब त प्रधानमन्त्री भन्छन् क्या । एउटा घर पनि छैन हाम्रो ।” निवासको अर्को कोठामा रेडियो नेपालका कर्मचारी प्रधानमन्त्रीको वक्तव्य रेकर्ड गर्ने प्रतीक्षामा थिए । बीपीले भने, “नकराउनु न आमा ! अरुको बन्दा हाम्रो घर पनि बन्छ नि । बन्छ । बिस्तारै बन्छ ।”
रेडियोका लागि वक्तव्य रेकर्ड गराएपछि बीपीले शास्त्रीसँग भेटेर भने, “हैन, तपाईंहरुको भनाइ के हो ? संसद्मा केही भएन भनेर बोलिरहनुभएको छ !”
शास्त्रीले भने, “जिल्लाबाट जितेर आएका छौं । केही काम गरौं भन्ने छ । स्कुल, बाटो, हुलाक, पुल केही छैन । जनताले दुःख पाएका छन् तर मन्त्रीहरु हामीलाई भेट समेत दिँदैनन् ।”
बीपीले भने, “तपाईंले संसद्मा चर्को आवाज उठाउनुभयो भन्दैमा म तपाईंलाई नदिऊँ भन्ने कहाँ ठान्छु र ? तपाईंको क्षेत्रमा राम्रो काम भयो भने परोक्ष रुपमा त्यसको जस त मलाई पनि आउँछ । तर दिन सक्ने अवस्थामा हामी छैनौं । हाम्रो बजेट कति छ, तपाईंहरुलाई थाहै छ ।”
शास्त्रीले भने, “हामी त्यसै रूष्ट भएका होइनौं । पहाड र अविकसित ठाउँमा कामै भएको छैन ।”
बीपीले भित्तातिर देखाउँदै भने, “एकातिर बजेट अत्यन्त कम छ, अर्कोतिर उः त्यसले कुनै काम गर्न दिएकै हैन ।”
भित्तामा राजा महेन्द्रको तस्बिर राखिएको थियो ।
मणिराम बुरूक्क उफ्रिए, “त्यसले काम गर्न दिएन भन्नुहुन्छ । हिजो संसद् हैन, संविधान सभाको चुनाव गरौं भन्दा तपाईंले नै संसद्को चुनावमा लगेको हैन ? हामी सारा कार्यकर्ता संविधान सभाको पक्षमा थियौं ।”
बीपीले भने, “दिन्थ्यो नि राजाले संविधान सभाको चुनाव । देख्नु भएन ? २००९ सालमा गर्ने भने टारे, २०१२ मा गर्ने भने फेरि टारे । संविधान सभा मात्र भनेर बसेको भए त कहिल्यै चुनावै हुने थिएन । जनताले २००७ सालको क्रान्ति पनि भुलिसक्ने थिए । त्यसपछि कति मानिस अडिएर बस्न सक्थे र पार्टीमा । कम से कम चुनाव भएपछि गाउँगाउँमा प्रजातन्त्रको जरा त पुगेको छ ।”
झन्डै एक घण्टाको वार्तालापपछि बीपीले भने, “ल मणिरामजी, तपाईं जानोस्, जे जे गर्न सकिन्छ, म गर्न लगाउँछु ।”
सांसदहरु सरकारको कामबाट असन्तुष्ट छन् भन्ने लागेर एक दिन बीपीले संसदीय दलका सचिव अच्युतराज रेग्मीलाई बोलाएर भने, “ल, अब सांसदहरुलाई समूहमा बोलाउनुस् । म सबैसँग भेटेर कुरा गर्छु ।” रेग्मीले पूर्व क्षेत्रका २५ जना सांसदलाई पहिलो दिन बोलाए ललिता निवासमा । निक्कै गरमागरम छलफल भयो । एक जना सांसदले जुरूक्क उठेर भने, “बीपी बाबु, हाम्रो क्षेत्रमा काम भएन । मन्त्रीहरुले भ्रष्टाचार गरेका छन् । पार्टी बदनाम हुँदै छ । अरु त के, तपाईंकै पीए तारिणीप्रसाद कोइरालाले समेत भ्रष्टाचार गरेका छन् । घुस खाएर फलानालाई इन्स्पेक्टर बनाए ।” बीपीले तत्क्षण तारिणीलाई बोलाएर भने— “ल, भोलिदेखि तँ अफिस नआउनू !” त्यसपछि भेटघाटको कार्यक्रम हुन पाएन ।
अविश्वास ल्याउने योजना
“निर्वाचित सरकार बनेसँगै राजनीतिमा राजाको प्रत्यक्ष हस्तक्षेप घट्तै गयो र प्रशासन सञ्चालन गर्ने अधिकार पनि मन्त्रिपरिषद्मा स¥यो । अनि दरबारभन्दा प्रधानमन्त्री महङ्खवपूर्ण भए । मन्त्री र सचिवहरु पनि राजाभन्दा महत्त्वपूर्ण भए । मानिसहरु राजाको चाकडीमा जान छाडे । निवेदन वा माग आदि जनताका जे जे काम हुन्थे, ती सबै मन्त्रालयमा आउन थाले । त्यो राजाका लागि असह्य भयो ।” (कोइराला, २०७१ ः १२७)
सरकार यही गतिमा अगि बढ्ने हो भने राजतन्त्रको अस्तित्व रहँदैन भनेर धूर्त राजा कांग्रेस संसदीय दल फुटाउने रणनीतिमा सक्रिय भए । सांसदहरुलाई राजदरबारमा बोलाउने, रानी आफैंले बनाएर चिया–पानी गराउने र अनेकौं प्रलोभन देखाएर किन्ने अभियान नै चलाए । (कोइराला, २०६७ ः २२७)
प्रधानमन्त्रीलाई कमजोर बनाउन राजाले उनका दायाँ र बायाँ हात भनेर मानिने मन्त्री डा. तुलसी गिरी र प्रमुख सचेतक विश्वबन्धु थापालाई सबैभन्दा पहिला विश्वासमा लिइसकेका थिए । दुवैबाट बीपी र सरकारका कमजोरीबारे सूचना पाएपछि दरबारले कांग्रेस संसदीय दलमा विभाजन गराउने र सरकारलाई असफल बनाउने अभियान तीव्र बनाएको थियो । राजासँगको समीपमा पुगेपछि कांग्रेसकै पूर्व महामन्त्रीद्वय तुलसी गिरी र विश्वबन्धु थापा सरकारलाई कमजोर बनाउने षड्यन्त्रमा राजाका सारथि भइसकेका थिए ।
प्रधानमन्त्रीको स्वीकृतिबिना मन्त्री र सांसदलाई राजासँग भेट्न रोक लगाइएको थियो तर गिरी र थापा भने सरकारी मोटर चढेर सिधै दरबार छिरिदिन्थे । राजासँगको हिमचिमका कारण दुवै जना कांग्रेस र विपक्षी सांसदहरुलाई बीपी विरूद्व भड्काउन सक्रिय भइसकेका थिए । यस्तैमा एक दिन गिरीको घरमा विपक्षी दलका नेता भरतशमशेरलाई बोलाएर थापाले भने, “कांग्रेसका ३० सांसद हाम्रो पक्षमा आइसकेका छन् । तपाईंलाई पनि एउटा मन्त्रालय दिन्छौं । सहयोग गर्नुप¥यो ।” (गौतम, २०६१ ः ५४)
थापाले मन्त्रीको आस देखाएर राणालाई प्रभावमा पार्ने प्रस्ताव गरिरहँदा तुलसी गिरी र डा. नागेश्वर सिंह पनि साथमा थिए । तर, भरतशमशेरले त्यसलाई अस्वीकार गरिदिए । थापाले कांग्रेसकै महामन्त्री श्रीभद्र शर्मालाई समेत बीपी विरूद्ध उकासे । बीपीले सरकार बनाउने बेलामा शर्माको नाम अन्तिम समयमा मन्त्रीको लिस्टबाट हटाएको थियो । त्यही कारण उनलाई पनि बीपी विरूद्ध उकास्न सकिन्छ भन्ने थापाको आँकलन थियो । शर्माले भनेका छन्, “बीपीले चाहेर पनि मलाई सरकारमा समावेश गर्न सक्नु भएन । त्यही कुराको फाइदा उठाएर मलाई पनि भड्काउन सकिन्छ कि भन्ने थापाको सोचाइ थियो । तर मैले उनलाई भनें, “मस“ग आस नगर्नु नै वेश हुनेछ ।” (शर्मा, २०५७ ः ४४)
बीपीलाई सत्ताच्युत गर्ने र संसदीय व्यवस्था असफल पार्ने दरबारिया षड्यन्त्र चुलीमा पुगेको बेला ‘राजाले आज लिन्छन्, भोलि लिन्छन्’ भन्ने हल्ला चलाइयो । त्यस्तैमा एक दिन विपक्षी दलका नेता भरतशमशेरले बीपीलाई भेटेर दरबारले कांग्रेस संसदीय दलभित्र विद्रोह सृष्टि गरे आफू प्&