
﻿मुलुकमा प्रजातन्त्र स्थापनार्थ, एकतन्त्रीय सत्ता र निरंकुशता हटाउन पटक–पटक धेरै ठुल्ठूला राजनेता रिले अनशन र आमरण अनशन बसेका उदाहरण हाम्रा सामु छन् । उनीहरूको त्यो अन्तिम अस्त्रले तत्कालीन सत्ताका नेतृत्वकर्तालाई नैतिक दबाब मात्रै दिएन, आफ्ना निर्णयमा पुनर्विचार गर्न बाध्य बनायो । तर, प्रा. डा. गोविन्द केसी आफ्नो कार्यक्षेत्र चिकित्सा क्षेत्रसम्बन्धी जायज माग उठाएर पटक–पटक अनशन बस्नुभयो । विभिन्न सन्दर्भमा मुलुकको स्वास्थ्य नीति, शिक्षानीति र त्यससँग सम्बन्धित सैद्धान्तिक सवाल उठाएर  अनशनमार्फत डा. केसीले आवाज उठाउनुभयो । ती अनशनमा पेशागत, राजनीतिक, सामाजिकलगायत सबै क्षेत्रको साथ डा. केसीले पाउनुभयो ।
पछिल्लोपटक व्यवस्थापिका संसद्को कार्यक्षेत्रभित्र पर्ने विषयलाई माफ्नो माग बनाएर उहाँ अनशनमा बस्नुभएको छ । संवैधानिक निकायका प्रमुख  आयुक्त र आयुक्तहरूले गरेको काम चित्तबुझ्दो नभएमा कारबाहीको प्रक्रिया थाल्ने अन्य निकाय छन् । राजनीतिक तवरबाट उनीहरू नियुक्त भएकाले जनप्रतिनिधिको थलो संसद्ले उनीहरूले गर्ने काममाथि निगरानी गर्छ । डा. केसी विशुद्ध सामाजिक विषयमा देखिएका कुरीति र बेथितिविरुद्ध आवाज उठाउनुहुन्थ्यो । र, ती बेथिति र कुरीति रोक्न आन्दोलनमा होमिनुहुन्थ्यो । तर, अहिले उहाँजस्तो युगपुरुष र सन्तपुरुषले राजनीतिक विषयलाई माग बनाएर अनशन बसिदिनुभयो । वास्तवमा भन्ने हो भने अनशन बस्न उहाँका लागि उपयुक्त विषय थिएन ।
चिकित्सा क्षेत्रसँग सम्बन्धित विषयमा देखिएका बेथितिलाई रोक्नुपर्ने माग राख्दै बसेको अनशनमा डा. केसीलाई सबैको साथ र समर्थन रहने गथ्र्याे । तर, योपटक उहाँले उठाएको विषयलाई लिएर चिकित्सा क्षेत्रमै मतान्तर देखिन्छ । उहाँ कार्यरत महाराजगन्जस्थित त्रिभुवन विश्वविद्यालय टिचिङ अस्पतालमै पनि अनशनको विषयलाई दिएर मतान्तर भयो । त्यसकै फलस्वरूप अनशन सुरु गर्दा अनशनस्थलमा पक्ष र विपक्षमा नारा–जुलुस हुँदा सुरक्षाकर्मीलाई वातावरण साम्य बनाउन हम्मेहम्मे पर्‍यो ।
संवैधानिक निकायका प्रमुखले गरेको काम–कारबाहीमाथि टिप्पणी गर्ने र चित्त नबुझ्दो भए पनि महाअभियोग लगाउने कार्य जनप्रतिनिधि सहभागी हुने व्यवस्थापिका संसद्को हो । जनमत सिर्जना गर्न कोही अनशन बस्छ भने त्यो उसको स्वविवेकी कुरा हो । तर, अनशन बसेकै भरमा व्यवस्थापिका संसद् कुनै कारबाही प्रक्रिया अघि बढाउन बाध्य हुँदैन ।
अस्पताल सुधार्ने विषयभन्दा बिल्कुलै फरक विषयमा डा. केसी महाराजगन्ज शिक्षण अस्पतालभित्र अनशन बसिरहनुभएको छ । यसअघि अनशन बस्दा उहाँले उठाएका विषयमा मेरो पूर्ण साथ र समर्थन थियो । तर, योपटक संवैधानिक निकायका प्रमुख र आयुक्तहरूलाई उनीहरूको कार्यशैलीमाथि डा. केसीले प्रश्न उठाएर अनशन बस्ने कार्य राजनीतिक, प्रशासनिक र कानुनी हिसाबले पनि त्यति उचित छैन । अहिले हामी नयाँ संविधान कार्यान्वयनको चरणमा छौँ । नयाँ संविधान कार्यान्वयन गर्न सहमतीय राजनीति आवश्यक छ । शान्ति, स्थायित्व कायम गर्न र मुलुकलाई प्रगतिको पथमा लम्काउन पनि सहमति आवश्यक छ । मुलुक नयाँ चरणमा अघि बढ्न लागेका वेला नयाँ इस्यु जन्माएमा हामीबीच रहँदै आएको सद्भाव खल्बलिने सम्भावना प्रबल हुन्छ ।
संवैधानिक निकायले निष्पक्ष र संविधानमा भएको व्यवस्थाअनुसार नै आग्रह, पूर्वाग्रह र दुराग्रह नै नराखी काम गर्नुपर्छ । संविधानको मर्म र भावनाअनुरूप सबैले काम गर्नुपर्नेमा दुईमत छैन । अहिले नागरिक समाज र आमजनसमुदायका तर्फबाट प्रतिष्ठित मानिसले सामाजिक नभई राजनीतिक मुद्दा उठाएर अनशनमा बस्न हुन्थेन । त्यसकारण डा. केसीलाई मेरो आग्रह छ, अनशन फिर्ता गर्नुस् । अनशन फिर्ता गर्दा उहाँको मात्रै होइन, सम्पूर्ण नेपालीको इज्जत जोगिन्छ । अनशनको आधारमा अख्तियार दुरुपयोग अनुसन्धान आयोगको प्रमुखलाई व्यवस्थापिका संसद्ले कारबाही प्रक्रिया अघि बढाउनु हुँदैन, बढाउँदैन ।
त्यसमाथि झन् काठमाडौं विश्वविद्यालयले लिएको प्रवेश परीक्षामा अख्तियार दुरुपयोग अनुसन्धान आयोगले हस्तक्षेप गरेको भन्ने आरोप उहाँले लगाउनुभएको छ । हो, कुनै पनि सार्वजनिक निकायले स्वच्छ र निष्पक्ष कार्यसम्पादन गर्नुपर्छ । त्यसरी उनीहरूले गरेको कार्यसम्पादन ठीक हो कि होइन, अनुसन्धान गरेर त्यसको तथ्य पत्ता लगाउने, कामको पुनर्मूल्यांकन गर्ने, पुन: प्रमाणीकरण गर्ने, त्यसउपर निर्णय गर्ने अन्य निकाय पनि छन् । सिंगो न्यायपालिका, जनप्रतिनिधिको थलो सिंगो संसद् र त्यसअन्तर्गतका समिति, उपसमितिले संवैधानिक आयोगले गरेका काम चित्त नबुझ्ने खालका भए आवाज उठाउँछन् । ती समितिमा संवैधानिक आयोगले गरेका निर्णय कानुनसम्मत भए–नभएकोबारे छलफल हुन सक्छ । कानुनसम्मत नभए पुनर्मूल्यांकन पनि हुन सक्छ । पुन: निर्णय गर्ने अवस्थाकता पनि आउन सक्छ, त्यो आफ्नो ठाउँमा छ । तर, अनशनजस्तो पवित्र कार्य र महाअस्त्रलाई कहाँनेर प्रयोग गर्ने र सदुपयोग गर्ने भन्ने विषयमा पहिला सूक्ष्म अध्ययन गर्नुपर्छ । हल्का विषयमा पनि अनशनजस्तो महाअस्त्र प्रयोग गर्दा त्यसको मूल्य र प्रभावकारिता घट्छ । त्यसकारण अहिले चिकित्सा शास्त्रभित्र भएको इस्युसँग जोडेर अनशन बस्दा डा. केसीले अख्तियार दुरुपयोग अनुसन्धान आयोगका प्रमुख आयुक्त लोकमानसिंह कार्कीलाई महाअभियोग लगाइयोस् भन्ने माग नराखेको भए हुन्थ्यो । डा. केसीप्रति  सम्मान सदैव रहनेछ । तर, स्वास्थ्यभन्दा बाहिरको विषयलाई लिएर अनशनजस्तो पवित्र कार्य प्रयोग नगरिदिएको भए उपयुक्त हुन्थ्यो भन्ने मेरो धारणा हो ।
(कांग्रेस केन्द्रीय सदस्य खाण सांसद हुन्)