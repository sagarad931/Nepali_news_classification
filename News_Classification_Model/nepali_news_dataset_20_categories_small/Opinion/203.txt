
﻿ 
यस आन्दोलनले हिंसात्मक राजनीतिले होइन, प्रजातान्त्रिक परिपाटीले मात्र नेपाल चलाउन सकिन्छ भन्ने प्रमाणित गर्यो ।
परिवर्तन शान्तिबाटै हुन्छ भन्ने यथार्थ माओवादीले पनि बुझिसक्यो ।
सुरुमा गणतन्त्रको नारा लाग्दा हाम्रै नेता झस्किए, रोक भने । तर, हामीले सुनेनौं ।
राजाविरुद्ध बोलेको हुँ भनेर स्वीकार्दा पनि अदालतले साधारण तारिखमा छाड्यो, त्यो ऐतिहासिक घटना थियो ।
त्यो २०६२/६३ को जनआन्दोलनलाई फर्केर हेर्दा त्यसको रचना र गर्भमा के–के कुरा थिए भन्ने विषयमा टेकेर हेर्नुपर्छ ।
नेपालमा प्रजातन्त्र र राजतन्त्र एकैपटक सँगै अघि बढ्न सक्दैनन् भन्ने मूल विश्लेषण थियो, त्यो सम्भव पनि थिएन । किनभने, नेपालमा यसको अभ्यास गर्ने पटकपटक कोसिस गरियो । विश्वका केही देशमा सफल पनि भयो होला तर हामीकहाँ भएन । विसं २००७ सालको परिवर्तनपछि हामीले हेर्यौं पनि । अन्य देशमा हुन्छ भने नेपालमा किन हुन सक्दैन भनेर हेरेको हो तर सम्भव नै भएन ।
०६२/६३ को आन्दोलनको जग नै अब नेपालमा यो कुरा साँच्चै सम्भव छैन भन्ने नै हो । नेपालमा अब सधैँका लागि प्रजातन्त्र र राजतन्त्र सँगै जाँदैन भन्ने निष्कर्षमा हामी पुगिसकेका थियौँ ।
त्यससँगै माओवादीको हिंसात्मक आन्दोलन पनि थियो अर्कातिर । हजारौं नेपाली नागरिक मारिएका थिए । नेपालमा माओवादीको जन्म प्रजातन्त्रको खेलाडीका रूपमा अघि बढ्न होइन, बन्दुकको बलबाट सत्ता प्राप्त गर्छु भनेरै भएको थियो ।
हामी त्यसको पनि विरोधमा थियौं । कुनै पनि परिवर्तन नेपालमा हिंसात्मक आधारमा हुँदैन भन्ने वर्षौंअघि पुष्टि भइसकेको हो । ०६२/६३ को आन्दोलनले त्यसलाई थप स्पष्ट पारिदियो । बन्दुकको बलमा परिवर्तन गर्छु भन्नेलाई आन्दोलनले गलत साबित गरिदियो ।
माओवादीको चाहना राज्यसत्ता कब्जा गर्ने भन्ने थियो तर आजको दिनसम्म आइपुग्दा माओवादी पूरै परिवर्तन भइसक्यो । अहिले त माओवादी प्रतिस्पर्धात्मक राजनीतिको एउटा माहिर खेलाडी बनिसक्यो ।
प्रजातन्त्र र राजतन्त्र सँगै जाँदैन है भनेजस्तै नेपालमा अघि बढ्ने भनेको प्रजातान्त्रिक राजनीति नै हो भन्ने पनि त्यो १९ दिने आन्दोलनले टुंगो लगाएको छ ।
यीबाहेकका केही विषय हामीसँग पनि जोडिएका थिए ।
प्रजातन्त्रको शास्त्रीय शैलीको व्याख्यामात्र प्रचलित थियो । पाँच वर्षमा आवधिक निर्वाचन र शक्तिको पृथकीकरण भयो भने त्यही नै प्रजातन्त्र हो भनेर हामीले पनि भनेका थियौँ ।
प्रजातन्त्रका मानक यही हुन् भन्ने थियो तर यतिमात्रै होइन, यो प्रजातान्त्रिक आन्दोलनको सर्वव्यापी र सर्वकालिक मूल्य र मान्यता हामीकहाँ पनि हुनुपर्छ भन्ने जबर्जस्तरूपमा स्थापित भयो । त्यसका केही प्रष्ट मानक हुन्छन् है भन्ने बनायो । तर, नेपालको आवश्यकता त्यतिमात्रै होइन । ‘डाइभर्सिटी’ हाम्रो नैसर्गिक अधिकार भइसक्यो । हाम्रो राजनीतिले त्यसलाई ‘म्यानेज’ गर्न सकेन भने काम लाग्दैन । हाम्रो असमानता पनि ‘होराइजेन्टल’ र ‘भर्टिकल’ दुवै छ । यसलाई व्यवस्थापन गर्न नसके प्रजातन्त्र काम लाग्दैन । संसारको प्रजातन्त्र हेरेर त्यसको नेपालीकरण हुनुपर्छ भन्ने पनि थियो ।
१० वर्षपछि हेर्दा के हामी ठीक ठाउँमा छौं त ? यो मूल विषय हो । आज उठ्ने गरेको प्रश्न पनि यही हो ।
मलाई के लाग्छ भने हामी ठीक ठाउँमै छौँ । कसरी भने राजावाला कुरा अब सकियो । माओवादी प्रतिस्पर्धात्मक राजनीतिको एउटा पाटो भइसक्यो । केही शंका गर्ने ठाउँ अझै बाँकी होला तर पहिलेजस्तो अब हुनै सक्दैन ।
परिवर्तन शान्तिबाटै हुन्छ भन्ने त माओवादीले पनि बुझिसक्यो । सँगसँगै नेपालको प्रजातन्त्र भनेको हिजोको २०४७ सालको संविधानले सुनिश्चित गरेको जस्तोमात्र भएन । हामीकहाँ विविधतालाई स्वीकार गरिएको नयाँ संविधान आएको छ । माओवादीको द्वन्द्वकालीन राजनीति सकिएको छ ।
अहिले १० वर्षसम्म अर्थात् आन्दोलनको दशक सकिँदै गर्दा संविधान बन्ने कुरा टुंगो नलागेको भए र माओवादीको निःशस्त्रीकरण बाँकी रहेको भए राजनीति अर्कै मोडमा जान्छ कि भन्ने शंका हुन्थ्यो ।
अब त फुटेर गएको माओवादीले पनि संसदीय राजनीतिमा एक भएर आउन तयार छौँ भनेको छ ।
माओवादीका ठूला नेता अर्को पार्टी बनाउन लागेका छन् । करिब–करिब नेपाल पूर्ण प्रजातान्त्रिक देश बन्ने आधारमा छ ।
यसरी पनि हेरौं 
अर्कोतिर हेर्ने हो भने कहालीलाग्दो समय छ । जनआन्दोलन हुँदा १० वर्षको बालक २० वर्षको भएको छ । उसका लागि यो सामान्य प्रक्रिया हो तर जसले त्यो बेलामा माओवादी युद्धको जर्जर अवस्था बेहोर्यो, जसले राजाको ०५९ को कदम देख्यो, फेरि नेपाल प्रजातन्त्रबाट पछि फर्किएको देख्यो । त्यसरी हेर्दा केही परिवर्तन त पक्कै भएको छ ।
तर, ०६२/६३ को आन्दोलनपछि राजनीतिक चेतना जागेको व्यक्तिका लागि यो सामान्य प्रक्रियामात्रै हो । उसको ठाउँबाट हेर्दा १० वर्ष खेर गएजस्तो भएको छ । उसका अवसर, समुदाय हेर्दा कहीँ कतै देखिने गरी सन्तोष गर्ने कुनै ठाउँ छैन ।
यस बीचमा हेर्ने हो भने कत्रो प्राकृतिक विपत्ति बेहोर्नुपर्यो । कता कता हाम्रो राजनीति हाम्रो नियन्त्रणमा छ कि छैन भन्ने पनि भयो । हामी वास्तवमै सार्वभौम देश हो कि होइन भनेर प्रश्न गर्ने ठाउँहरु देखिए । पछिल्लो नाकाबन्दीले पनि तर्साइदियो । यति हुँदाहुँदै पनि राजनीतिक दलका नेताहरुलाई के भन्ने सुविधा प्राप्त छ भने– बल्ल संविधान बन्यो, मधेस आन्दोलन जारी छ, यसलाई सम्बोधन गर्नुपर्छ । चार पाँच वर्ष अझै संक्रमणकाल हो ।
तर, अब यसो भनेर बसिरहने समय अवश्य पनि छैन ।
०६२/६३ को आन्दोलनमा लागेको एउटा सदस्यको हिसाबले सोच्ने हो भने यस बीचमा संसारमा हाम्रोजस्तै शान्ति प्रक्रिया सुरु भएकामध्ये ५० प्रतिशत देशमा असफल भएको छ । थुप्रै मुलुकहरू डरलाग्दो गृहयुद्धमा फसेका छन् । मानौं अहिले माओवादीको निःशस्त्रीकरण भएको थिएन, देश अहिले गृहयुद्धमा फसेको थियो वा जातीय, धार्मिक विवादमा फसेको थियो, देशको अखण्डता खतरामा थियो, नेपालमा जनआन्दोलनले फालेको राजा फर्केर आएको थियो, राजनीतिक अनिश्चितता भएको थियो, नेपालमा सेना वा अर्को शक्तिले ‘टेक ओभर’ गरेको थियो भने ०६२/६३ को आन्दोलनलाई सम्झिँदा पूरै निराश र पूरै कालो÷अँध्यारो हुन्थ्यो ।
आन्दोलनमा सहभागी भएर आएको व्यक्तिले हेर्दा राजतन्त्र विरुद्ध प्रजातन्त्र थियो । त्यसमा प्रजातन्त्रले जितेको छ । माओवादीको बन्दुक सर्वथा गलत सिद्ध र परास्त भएको छ, अहिंसात्मक राजनीतिले जितेको छ । माओवादीले जस्तो सत्ता कल्पना गरेको थियो, त्यसलाई छाडेर प्रतिस्पर्धाको राजनीतिमा आएको छ ।
यसरी हेर्दा अवस्था सन्तोषजनक नै छ । नेपालजस्तो देशलाई समावेशी राजनीति आवश्यक थियो, त्यो संविधानले सुनिश्चित गरिदिएको छ । यसलाई हेर्दा एकदमै दुःखी र बर्बाद भयो भन्नु पर्दैन ।
तर, म विकासको विद्यार्थी र सांसद पनि हुँ । त्यही क्षेत्रमा काम पनि गरेको छु । यसो हुँदाहुँदै पनि १० वर्षमा धेरै काम हुन सक्थ्यो । सँगसँगै अघि बढ्न सक्थ्यो ।
संक्रमणको नाममा समय खेर फाल्यौँ । संविधानको जगमा टेकेर अघि बढ्दा अब पनि समस्या आउँछ । विकासको क्षेत्रमा १० वर्ष निराशाजनक रहे भने अब त्यही संक्रमणको बहानामा अर्को १० वर्ष खेर फाल्नु हुँदैन । तीव्र गतिमा परिवर्तन भयो भने सफल भइन्छ, नत्र जनता थाक्छन् र थप निराशा आउँछ ।
०६२/६३ को परिवर्तन फर्किएला ?
पछिल्लो एक वर्षमा बडो सघन ढंगले यस विषयलाई फरकफरक तरिकाले उठाउन थालिएको छ । हेर्दा सामान्य लागे पनि स्थापित दलका नेताले नै परिवर्तन गलत थियो, बाटै गलत थियो भन्न थालेका छन् । १० वर्ष हिँडेको बाटो गलत, हामीले ल्याएको संविधान नै गलत थियो भन्नु खतरनाक संकेत हुन् ।
नेपालले यही नियति बेहोरेर आएको छ । परिवर्तनलाई संस्थागत गरेर अघि जानुपर्नेमा त्यो नै गलत थियो भनेर त्यसविरुद्ध अभिव्यक्ति दिन थालिएको छ ।
०१५ को बाटो नै गलत थियो भनेपछि त्यसविरुद्ध ०१७ साल प्रयोग भएको हो । ०४६ को परिवर्तनलाई गलत सिद्ध गर्ने प्रयासपछि २०५२ मा माओवादीले सशस्त्र संघर्ष सुरु ग¥यो, त्यसपछि राजाले शासनमा कब्जा गरे । यो प्रतिगमनको शृंखला नै गलत थियो ।
०६२ मा परिवर्तन भयो, ०७२ मा संविधान जारी गरेर अघि बढ्न लागेका छौं । अब फेरि परिवर्तन नै गलत थियो भन्नेतिर गयौं भने नेपालका लागि त्यसभन्दा ठूलो दुर्भाग्य अर्को हुनै सक्दैन ।
मलाई व्यक्तिगत रूपमा यसको सम्पूर्ण खतरा टरेर गयो भन्ने लाग्दैन । कुनै पनि बेला पुनरुत्थान हुने संकेत देखिएकै छन् । ०६२/६३ को आन्दोलनका स्टेकहोल्डरहरू नागरिक समाज, बुद्धिजीवी, आमनागरिक, राजनीतिक दल सबैले यसलाई खतराको संकेत मानेर प्रजातन्त्रकै प्रजातान्त्रीकरण गर्नुपर्नेमा भावनामा बगेका छौं ।
धर्म, जात, क्षेत्रका नाममा जनाधारै नभएका मानिस बिस्तारै सल्बलाउन थालेका छन् । यसविरुद्ध एकबद्ध भयौं भने लडाइँ जित्छौं, नत्र हामीले ‘डेलिभरी’ गर्न सक्तैनाैं । मान्छेको ‘फ्रस्टेसन’लाई परिवर्तनविरोधीले प्रयोग गर्न सक्छन् । ‘संविधान नै गलत छ, नेपाल हिन्दूराष्ट्र नभएकाले यस्तो भएको हो, नभए विकास गरिसक्थ्यो’ भन्ने नारामा फेरि र्याली गराउन सक्छन् । यसबाट सचेत रहनुपर्छ ।
जब गणतन्त्रको नारा लगाएँ 
हामी विद्यार्थी संगठनमा सक्रिय थियौं । त्यो बेलामा पार्टीहरुको आन्दोलन उठ्न सकेको थिएन । नागरिक समाजप्रति जनताको विश्वास बढ्दै गएको थियो । पार्टीका स्थापित नेताप्रति निराशा थियो । त्यसबेला हामी नयाँ मान्छे थियौं । विद्यार्थी आन्दोलनबाट बिस्तारै जग बनाउँदै थियौं । सुरुमा हामीलाई पार्टीले जे निर्देशन दिन्छ, त्यहीअनुसार काम गथ्र्यौं ।
त्यसबेला राजा केन्द्रमा थिए । त्यसविरुद्ध जनमत सिर्जना गर्ने भएकाले हाम्रा बोलीवचन पनि त्यहीअनुसार डिजाइन हुन्थे । पार्टीका नेताहरु पनि खुसी हुन्थे ।
एउटा विन्दुसम्म राजालाई दबाब सिर्जना गरेर सम्झौता गर्दै हिजोकै फ्रेमवर्कमा राजनीति अघि बढाउने सोचाइ रहेछ ।
हामी एउटा बिन्दुमा पुगेपछि लाग्यो– आन्दोलन सम्झौतामा गएर टुंगियो भने १० वर्षपछि नेपालले फेरि अर्को आन्दोलन गर्नुपर्ने हुन्छ । नेपालको राजतन्त्र संवैधानिक भएर बस्नै सक्दैन । यसको चरित्र त्यस्तो छैन । कुनै न कुनै रूपमा यो आउँछ नै भन्ने लाग्यो । परिवर्तन गर्ने, फेरि राजा आउने कुरा अब हुनु हुन्न । अब राजासँग ‘वार कि पार’ हुने गरी लड्नुपर्छ भन्नेमा पुगेका थियौं ।
यही कुरा जब हामीले आमनागरिकमाझ भन्न थाल्यौं, पार्टी झस्क्यिो । राजालाई तर्साउने जिम्मेवारी पाएका हामीले खुलेआम गणतन्त्रको नारा लगाउन थालेपछि नेताहरुले हामीलाई रोक्न अनेक बल गरे । तर, हामीले सुनेनौं । हामी जसरी पनि अघि बढ्नुपर्छ भन्ने दिशामा अघि बढ्यौं । जनताको साथ पनि थियो । हामी नेताको कुरै सुन्न तयार भएनौं ।
पहिलोपटक ०६० पुस २० गते त्रिचन्द्र कलेजमा राजतन्त्रको सान्दर्भिकतासम्बन्धी बहस चलेको थियो । कार्यक्रमपछि हामीले ठूलो र्याली निकालेर रत्नपार्क घुम्दै फर्किएपछि मैले पहिलोपटक भनें, “आजको दिन सबैले याद गर्नुस् । नेपालमा अब गणतन्त्र आउने कुरा कसैले रोक्न सक्दैन । राजसंस्थाको औचित्य सकिएको उद्घोष यहीँबाट गर्छौं । हामीलाई अब राजसंस्था चाहिँदैन ।”
त्यसबेला साथीहरू भागेको मलाई अहिले पनि सम्झना छ । त्यसबेला प्रतिगमन सच्याऊ, हाम्रो अधिकार फिर्ता देऊमात्रै भनिन्थ्यो । तर, राजसंस्थाको औचित्य सकियो भनेर रत्नपार्कबाटै उद्घोष गर्नु सजिलो अवस्था थिएन । त्यहाँ त्यसरी बोलेपछि हामी कहिल्यै पछि फर्किएनौं ।
यसबेला पार्टीहरू कार्यक्रम गर्न नसक्ने अवस्थामा थिए । नागरिक समाजका अगुवाहरू कृष्ण पहाडी, देवेन्द्रराज पाण्डेहरूले रत्नपार्कमा एउटा कार्यक्रम गर्नुभयो । त्यसमा म पनि सहभागी थिएँ । त्यहाँबाट हामी सबैलाई प्रहरीले पक्राउ ग¥यो ।
उहाँहरू सबैलाई प्रहरीले छाडिदियो । मलाई केही दिन थुनेर राजद्रोहको मुद्दा लगायो । त्यसअघि पनि एकपटक पक्राउ गरेर छाडेको थियो ।
पहिलोपटक राजद्रोहको मुद्दा लगाउँदा हामी पार्टीको नियन्त्रणमा थियौँ । पार्टीको आदेशअनुसार अदालतमा गएर हामीले राजा मान्छौं भनेपछि हामी छुट्यौँ ।
तर, दोस्रोपटक राजद्रोहको मुद्दा लगाएपछि फेरि पार्टीका केही नेता आउनुभयो । उहाँहरूले हामीलाई सम्झाउनुभयो, ‘राजा मान्छौँ भनेर निस्क’ भन्नुभयो । अब हामी कसैले भनेर मान्ने अवस्थामा थिएनौं । मैले कसैको कुरा मानिन ।
मैले अदालतमा गएर बयान दिएँ, “हो मैले गणतन्त्रको नारा लगाएकै हो । राजा चाहिँदैन भनेकै हुँ ।”
त्यसपछि संस्थापन ठूलो अप्ठेरोमा प¥यो । समस्या के थियो भने मैले हो भनेर स्वीकार गरेपछि धरौटीमा रिहा गर्नुप¥यो । म कुनै पनि हालतमा एक रुपैयाँ धरौटी राख्नेवाला थिइन ।
राजसंस्थाविरुद्ध नारा लगाएको, राजसंस्थाप्रति घृणा जगाएको आरोप ममाथि थिए । अदालतमा गएर मैले भनें, “नारा लगाएकै हुँ, घृणा जगाएकै हुँ । यो संस्था मास्ने हो, यसको अन्त्य गरेरै छाड्ने हो ।” त्यसपछि पनि मलाई साधारण तारेखमा मात्र छाडियो ।
त्यो गणतन्त्र स्थापनाको लागि ऐतिहासिक घटना थियो । त्यसलगत्तै म नेविसंघको अधिवेशनमा पोखरा गएँ ।
पोखरामा गिरिजाबावुले ‘गगन दरबारिया हो’ भन्दिनुभयो । उहाँजत्तिको स्थापित नेताले भनेपछि जनताको नजरमा हो कि भन्ने पनि भयो । अरू कुरा केही थिएन, उहाँको रिसमात्रै थियो ।
उहाँहरु ‘क्याल्कुलेटेड मुभमेन्ट’ गर्न चाहनुहुन्थ्यो । राजासँग एउटा विन्दुमा गएर सम्झौता गर्न चाहनुहुन्थ्यो । तर, हामी त्यसलाई चिरेर जानुपर्छ भन्नेमा थियौं ।
मेरो ठाउँब&#23