
﻿ तपाईंको सभापतिमा उम्मेदवारी केका लागि ?
कांग्रेसमा एउटा ट्रेन्ड छ । हामीले त्यसमा परिवर्तन खोजेका छौँ । समग्रमा हामी विचारको राजनीतिलाई अघि बढाउन चाहन्छौँ । लिगेसी हुन्छ, ज्येष्ठता हुन्छ, त्यो स्वाभाविक हो । तर, यी दुवैलाई विचारका आधारमा मूल्यांकन गरिनुपर्छ । यो सबैभन्दा महत्त्वपूर्ण विषय हो । त्यसका लागि हामी अघि बढेका छौँ ।
‘लिगेसी’लाई विचारका आधारमा मूल्यांकन गर्नुपर्छ भन्नुभयो । त्यो सम्भव छ त ?
कांग्रेस अहिलेसम्म लिगेसीमा होइन, विचारका आधारमा चलिरहेको छ । त्यही विचारका कारण अहिलेसम्म मुलुकमा भएका परिवर्तनगामी आन्दोलनको नेतृत्व गरेर त्यसलाई सफल पार्न सम्भव भएको छ । अब पनि कांग्रेसलाई नयाँ विचार र भिजनका आधारमा अघि बढाउनुपर्छ । कांग्रेस लिगेसीका नाममा कसैको परिवारमा कैद हुन सक्दैन ।
कांग्रेस यहाँसम्म त लिगेसीकै आधारमा नै आएको होइन र ?
केही हदसम्म होला । तर, बढी लोकतान्त्रिक र प्रजातान्त्रिक विचारका आधारमा आएर परिवर्तनको नेतृत्व गरेको हो । अब हामीले ‘लिगेसी’लाई बचाउनुपर्छ । हाम्रा पुर्खाले पार्टीलाई दिएको योगदानका आधारमा हामी पनि अघि बढ्नुपर्छ भन्ने होइन।
कांग्रेसको नेतृत्वमा संविधानसभामार्फत संविधान जारी भएको छ । त्यो संविधान कार्यान्वयनको महत्त्वपूर्ण आवश्यकता राष्ट्र, जनता र कांग्रेसका लागि छ । त्यसको नेतृत्व कांग्रेसले गर्‍यो भने मात्रै सम्भव देखिन्छ । त्यो कार्यान्वयन गर्न सक्नेलाई नेतृत्वमा पुर्‍याउनुपर्छ । यो विषयमा महाधिवेशन प्रतिनिधिले ध्यान दिन आवश्यक छ । हामीले कांग्रेसमा लागेर के पायाँै ? के पाएनौँ ? भन्ने प्रश्न गौण हो । बरु, हामीले कांग्रेसको राजनीति गरेर राष्ट्र र जनताका लागि के दिन सक्यौँ, अब के दिन्छौँ भन्ने भिजन प्रस्तुत गर्न आवश्यक छ ।
कांग्रेसलाई नेतृत्व दिएर परिवर्तन गर्ने तपाईंका एजेन्डा के–के हुन् त ?
नेपाली कांग्रेसलाई सुदृढ गर्दै पार्टीको नेतृत्वमा राष्ट्रमा देखिएका सबै समस्या समाधान गर्न र चुनौतीहरूको सामना गर्दै देशलाई अघि बढाउन सबल नेतृत्वको आवश्यकता पर्छ । नेपाल संघीय लोकतान्त्रिक गणतन्त्र र समावेशी सहभागितामा प्रवेश गरेको छ । यिनै विषय उल्लेख गरेर हामीले संविधान घोषणा गरिसकेका छौँ । संविधानलाई कार्यान्वयन गरेर नेपाललाई समृद्ध राष्ट्र बनाउने अबको आवश्यकता हो । त्यसका लागि नेपाली कांग्रेस आफैँभित्र सुदृढ हुनुपर्छ । विचार, संगठन र एकताबद्ध पार्टीले मात्र सिंगो राष्ट्रलाई एकताबद्ध गर्न सक्छ । पार्टीलाई एकताबद्ध गरेर राष्ट्रका सामु देखिएका समस्या समाधान गर्न हामी अघि बढ्नुपर्ने छ । यी चुनौती समाधानका लागि म सक्षम छु भन्ने लागेर सभापतिमा उम्मेदवारी घोषणा गरेको छु ।
देशले राष्ट्रिय एकता खोजेको छ । सबै क्षेत्र, सबै वर्ग, सबै भाषा र संस्कृति अँगाल्ने जनतालाई एकतामा आबद्ध गर्नु छ । सबैको भावनालाई सम्बोधन गरेर मेची–महाकाली, तराई, पहाड, हिमाललाई एकताको सूत्रमा आबद्ध गरेर हिँडाउनु छ । त्यसका लागि कांग्रेस विचार र संगठनले सुदृढ हुन सक्नुपर्छ । कांग्रेस आफ्ना लागि होइन, जनताका लागि हो, राष्ट्रका लागि हो । हामीले प्राप्त गर्ने पद राष्ट्रका लागि हो । त्यो पदमा पुगेर के गर्ने भन्ने योजना आकांक्षीले सार्वजनिक गर्नुपर्छ । त्यसैले कांग्रेसमा नेतृत्वदायी जिम्मेवारी लिन हामीले खोजेका हौँ । कांग्रेस नेतृत्वमा पुगेर राष्ट्रलाई नेतृत्व प्रदान गर्न मेरो उम्मेदवारी हो । राष्ट्रलाई नेतृत्व प्रदान गर्नुको अर्थ हो, जनतालाई प्रगतिको बाटोमा अघि बढाउनु । पार्टीलाई, त्यसमा आबद्ध नेताहरूलाई व्यक्तिगत स्वार्थभन्दा माथि उठाउनुपर्छ । पार्टीपंक्तिलाई आफ्नो स्वार्थभन्दा माथि उठाउनुपर्छ । समसामयिक तरिकाले पार्टी चलाउनुपर्छ । हामीले सुन्दर नेपाल र सबल नेपाल बनाउन सक्नुपर्छ । त्यसको नेतृत्व गर्न म कांग्रेसको सभापतिमा उम्मेदवारी दिने निर्णयमा पुगेको हुँ । टिम स्प्रिट मिलाउन मेरै टिमबाट गगन थापाले महामन्त्रीमा र उमाकान्त चौधरीले कोषाध्यक्षमा उम्मेदवारी दिएको हो ।
राष्ट्रलाई एकताबद्ध गर्ने, पार्टीलाई एकताबद्ध गर्ने भन्नुभयो । तर, सभापतिमा उम्मेदवारी नै चारजनाको पर्ने पक्का भयो । यसरी कसरी एकताबद्ध भयो त ?
महाधिवेशनबाट जब निर्वाचनको परिणाम आउँछ, तब हामी स्वच्छ निर्वाचनका रूपमा मत परिणामलाई स्वीकार गर्छौं । त्यसपछि नेतृत्वमा पुग्नका लागि निर्वाचनका होमिँदा देखिएका तिक्ततालाई बिर्सेर हामी पार्टी एकताबद्ध गर्न लाग्छौँ । पार्टीजीवनमा यो कांग्रेसको संस्कृति हो ।
लोकप्रिय युवानेता गगन थापालाई महामन्त्री र तराईका थारू समुदायका नेता उमाकान्त चौधरीलाई कोषाध्यक्ष राखेर सभापतिमा उम्मेदवारी घोषणा गर्नुभएको छ । जित्ने आधार के–के हुन् ?
नेपालमा संघीय लोकतान्त्रिक गणतन्त्र स्थापित गरी संस्थागत गर्न महत्त्वपूर्ण काम गरेका छौँ । शान्ति प्रक्रिया र संविधान निर्माणजस्ता महत्त्वपूर्ण काम गर्न हामी टिममा रहेका नेताको नेतृत्वदायी भूमिका छ । सबै साथीलाई साथमा लिएर राष्ट्रलाई आवश्यक परेको गहन जिम्मेवारी पूरा गर्न हामी सफल भएका छौँ । कांग्रेसका सिपाहीलाई मात्रै होइन, विपरीत ध्रुवमा रहेका राजनीतिक दललाई पनि शान्ति प्रक्रियामा जोडेर हिँड्न हामी सफल भएका छौँ । यसमा हामीलाई गर्व छ, खुसी पनि छौँ ।
नयाँ संविधान जारी भएपछि त्यसको कार्यान्वयन गर्नु महत्त्वपूर्ण विषय हो । जारी गर्ने कामको नेतृत्व गरेकाले कार्यान्वयनको पनि हामी नेतृत्व गर्न सक्छौँ भन्ने हाम्रो विश्वास हो । ०६२/६३ को आन्दोलनमा होमिएका मानिस एक स्थानमा उभिएर उम्मेदवारी दिएका छौँ । आन्दोलनबाट आएको संघीयता, लोकतन्त्र र गणतन्त्रको विषयमा आएको परिवर्तनलाई सही ढंगले व्यवस्थापन दिन सक्छौँ भन्नेमा दृढ रूपमा विश्वस्त छौँ । त्यही विश्वासका आधारमा यो उम्मेदवारी प्रस्तुत गरेका छौँ, महाधिवेशन प्रतिनिधिले विश्वास गर्नेमा आशावादी छौँ ।प्रस्तुति : मधुसुधन भट्टराई