
﻿धेरैका लागि खुला विश्वविद्यालय उपयोगी हुन्छ । पहिले विविध कारणले पढ्न नपाएका तर अहिले पढ्न पाए हुन्थ्यो भन्ने जमात छ । उनीहरूमध्ये कतिलाई सानो उमेरकासँग पढ्न अप्ठ्यारो हुन सक्छ । काम गर्दागर्दै केही सिकौँ भन्ने पनि छन् । दूरदराजमा बसेको व्यक्ति पढ्नका लागि विश्वविद्यालय जान सक्दैन । करिअर अघि बढाउन एक्स्ट्रा डिग्री चाहने पनि उत्तिकै संख्यामा छन् । प्राय: सबै विश्वविद्यालयका केही खास सहरी क्षेत्रमा रहेका छन् । सबैलाई तोकिएको ठाउँमा आउन सम्भव हुँदैन । यसरी आफ्नै घरमा बसी–बसी उच्च शिक्षा लिन पाउने सुविधा खुला विश्वविद्यालयमा रहेको हुन्छ ।
खुला विश्वविद्यालयमा सिक्ने विधि पनि खुला हुन्छ । विद्यार्थीहरू कक्षामा आउनैपर्छ भन्ने हुँदैन । हामीले कक्षामा विभिन्न विधि प्रयोग गरेर विद्यार्थीलाई सिकाउँछौँ । खुला विश्वविद्यालयमा दूरशिक्षा एउटा विधिका रूपमा प्रयोग हुन्छ । दूरशिक्षा खुला सिकाइको एउटा विधि हो । निश्चित ठाउँमा आउन नसक्नेलाई दूरशिक्षाको विधिबाट पढाउने गरिन्छ ।
महिला, पिछडिएका वर्ग, जनजाति, जसले पढ्न पाएका छैनन्, उनीहरूलाई पढाउने ठाउँ खुला विश्वविद्यालय हो । विद्यालय शिक्षा छैन भने त्योबाट पनि जानुपर्छ । खुला विश्वविद्यालयको फाइदा चारवटा पक्षले लिन सक्छन्, ‘लास्ट’, ‘लिस्ट’, ‘लस्ट’ र ‘लोयस्ट’ । नेपालमा साक्षरताको प्रतिशत कम छ । यसमा पनि खुला विश्वविद्यालयले काम गर्नुपर्छ ।
 यसरी पढाइन्छ
दूरशिक्षामा चारवटा मिडियाको प्रयोग हुन्छ । एउटा प्रिन्ट मिडिया हो । विद्यार्थीलाई चाहिने पाठ्यपुस्तक, सामग्री, सन्दर्भ सामग्री प्रिन्ट गरी ठाउँ–ठाउँमा पठाउने गरिन्छ । अर्को अडियो मिडिया हो । अडियो प्रोग्राम बनाएर एफएमहरूबाट प्रसारण गर्ने वा त्यस्तो अडियो विद्यार्थीसम्म पुर्‍याउने गरिन्छ । यसमा ‘सिन्क्रोनस’ र ‘असिन्क्रोनस’ दुई तरिकाले पठाउन सकिन्छ । सिन्क्रोनस भनेको अडियो बजाएको समयमा विद्यार्थीले सुन्छ र असिन्क्रोनस भनेको सिडी, क्यासेटमा बनाइन्छ, वेबसाइटमा राख्न सकिन्छ । विद्यार्थीले फुर्सदको समयमा सुन्न सक्छन् । त्यसैगरी भिडियोको माध्यमबाट सामग्री दिन सकिन्छ । टेलिभिजनमार्फत प्रत्यक्ष शिक्षण गर्न पनि सक्छौँ । त्यो भिडियो विद्यार्थीले आफ्नो अनुकूल हेर्न, सुन्न सक्छ । चौथो, मल्टी मिडिया हो । कम्प्युटर टेक्नोलोजी प्रयोग गरेर सामग्री दिन सकिन्छ । यो विधि अरू विश्वविद्यालयको विधिभन्दा फरक छ ।
विश्वभर मान्यता
कसैले खुला विश्वविद्यालयको डिग्रीलाई सेकेन्ड क्लासको डिग्री भन्ने पनि गरेका छन् । सुरुमा अस्ट्रेलिया, बेलायत, चीन, सिंगापुर, मलेसिया जहाँ खुला सिस्टमको शिक्षा छ, त्यहाँ कक्षामा नगई लिएको डिग्रीलाई होच्याइन्थ्यो । तर, अहिले खुला विश्वविद्यालयका डिग्रीलाई पनि ‘फेस टु फेस’ डिग्रीबराबर वा त्योभन्दा राम्रो मानिन्छ ।
नेपालमा पनि केही वर्षपहिले पूर्वाञ्चल विश्वविद्यालयले दूरशिक्षा सञ्चालनको अनुमति दिएको थियो । झन्डै ११ वर्षअघि लोकसेवा आयोगमा यसको डिग्रीबारे विभिन्न विश्वविद्यालयका प्राध्यापकलाई बोलाएर छलफल भयो । म पनि त्यो छलफलमा गएको थिएँ । मैले यसको वास्तविकता बुझाएँ । त्यसपछि लोकसेवा आयोगका तत्कालीन अध्यक्ष कन्भिन्स हुनुभयो र लोकसेवामा दूरशिक्षाबाट आएकाले पनि समकक्षता पाए ।
नेपालको खुला विश्वविद्यालय सरकारको हो । यसले गरिब–गुरुवा, घरमा बस्ने, काम गर्न जान पर्ने, बिहान–बेलुका अलिकति समय हुने व्यक्तिलाई नजिकैको आउट रिच सेन्टरमा बोलाएर उनीहरूको कुरा सुन्ने, नबुझेको कुरा बुझाउन एक्सपर्ट राख्ने व्यवस्था गर्नुपर्छ । खुला विश्वविद्यालयका विद्यार्थीलाई प्रिन्ट, अडियो, भिडियो, इमेललगायत माध्यमबाट सामूहिक छलफल हुन्छ । त्यहाँ आफ्ना कुरा राख्न पाउँछ, आफूलाई चाहिएको सामग्री त्यहीँबाट डाउनलोड गर्न पाउँछ, शिक्षकले त्यहीँ प्रतिक्रिया दिएको हुन्छ ।
लामो इतिहास
सन् १९६० को दशकमा बेलायतमा संसारकै पहिलो खुला विश्वविद्यालय खुल्यो । त्यतिवेला खुला विश्वविद्यालय भनेपछि नाक खुम्च्याउने अवस्था थियो । बिस्तारै कुरा बुझ्दै आए कि ठूला भवन बनाएर कलेज खोलेर मात्र हुन्न । उदाहरणका लागि, २५ जनाको क्षमता भएको त्रिविको साइन्समा सय जना भर्ना गरेको छ । पद्मकन्या, त्रिचन्द्र, ठाकुररामजस्ता क्याम्पसमा सिट थोरै छ तर पढ्न चाहने धेरै छन् । त्यसकारण हामीले धेरै मानिसलाई एकैचोटि उच्च शिक्षा दिने हो भने खुला विश्वविद्यालयबाहेक अरू विकल्प छैन ।
खुला शिक्षामा अनलाइनबाट पनि शिक्षा लिन सकिन्छ । अरू देशका खुला विश्वविद्यालयको बजार नेपालमा आएको छ भने, अंग्रेजी माध्यमबाट शिक्षा दिने हो भने नेपाल बाहिरबाट पनि आकर्षण हुन सक्छ । यसका धेरै फाइदा छन् । सुरुमा बुझाउनुपर्छ । शिक्षा मन्त्रालय, विश्वविद्यालय आफैँले एड्भोकेसी गर्नुपर्छ । सरकारलाई पनि कन्भिन्स गर्नुपर्छ ।
त्रिभुवन विश्वविद्यालयमा ‘टुरिस्ट विद्यार्थी’ धेरै छन् । खुला विश्वविद्यालय बनेपछि हाजिरीमा कडिकडाउ गर्न सकिन्छ । जो नियमित पढ्न आउन सक्दैनन्, उनीहरू खुला विश्वविद्यालयमा जान सक्छन् ।
यसरी आयो खुला विश्वविद्यालय
अन्य विश्वविद्यालयमा उपकुलपति छनोट गर्ने एउटा समिति हुन्छ, त्यसले सिफारिस गरेपछि कुलपतिले नियुक्ति गर्छ र उपकुलपतिले सिफारिस गरेको मान्छे रजिस्ट्रार हुने व्यवस्था छ । खुला विश्वविद्यालयमा एउटै समितिले उपकुलपति, रजिस्ट्रार पनि सिफारिस गर्छ । खुला विश्वविद्यालय ऐनमा अन्य प्रावधान मोटामोटी समेटिएका छन् । तर ऐनलाई कार्यान्वयन गर्ने दिशामा केही समस्या हुन सक्छ ।
हामीले सन् १९९३ देखि आवाज उठाउँदै आएको खुला विश्वविद्यालयको ऐन २०१६ मा आएर बल्ल पास भएको छ । सन् १९९३ मा चिराग भन्ने संस्था, जसको उपाध्यक्ष म आफँै थिएँ, ले पहिलो ०४८ सालको सरकार बनेपछि तत्कालीन शिक्षामन्त्री गोविन्दराज जोशीलाई भेटेर खुला विद्यालयबाट सुरु गरौँ भनेर आफैँले प्रस्ताव गरेको थिएँ । त्यतिवेला प्रस्ताव लैजाँदा शिक्षामन्त्रीले यो स्कुल खोल्दा हामीलाई कति भोट आउँछ भनेर प्रश्न सोध्नुभयो । मैले यो काम गर्दा तपाईंको भोट पक्का हुन्छ भनेको थिएँ । तर, पछि त्यो विषय हरायो ।
त्यसपछि एउटा क्यानेडियन ग्रुपसँग भेटेर मेरो नेतृत्वमा नेपालमा खुला विश्वविद्यालयको फिजिबिलिटी स्टडी गरायौँ । शिक्षा मन्त्रालयअन्तर्गत सानोठिमीमा रहेको दूरशिक्षा केन्द्र तथा रेडियो नेपाललाई उपयोग गर्नेदेखि कहाँ–कहाँ कस्तो भवन बनाउनुपर्छ भन्नेसम्म समेटेर सन् १९९६ मा विस्तृत प्रतिवेदन दियौँ । सन् १९९८ मा विद्यानाथ कोइरालालगायतको एउटा टिमले खुला विश्वविद्यालय विधेयक नै बनायो । त्यसको छलफलमा म पनि सहभागी भएको थिएँ । त्यो पनि थन्कियो ।
जयराम गिरी शिक्षासचिव हुनुभएका वेला उहाँले खुला विश्वविद्यालय समिति बनाइदिनुभयो । विद्यानाथ कोइराला, मलगायत १२/१५ जनाको समिति बन्यो । हामीले खुला विद्यालयलाई पनि खुला विश्वविद्यालयभित्र छिराउने विस्तृत कार्यक्रम बुझायौँ । सन् २००२ मा सरकारको वार्षिक नीति तथा कार्यक्रमका वेला राजा वीरेन्द्रले खुला विश्वविद्यालयबारे बोले । त्यसै सालको बजेटमा ९९ लाख विनियोजना भयो । तर, विश्वविद्यालय अनुदान आयोगले रकम त्रिविका आंशिक शिक्षकको नाममा दियो ।
सन् २००५ मा सरकारको २५ लाख बजेट विनियोजन गरेको थियो । दशौँ योजनामा खुला विश्वविद्यालय स्थापनाको कुरा राखिएको छ । २००५/६ तिर एनआरएन आयो । शिक्षा मन्त्रालयले फुलमाला लगाएर शिक्षा मन्त्रालयभित्र अफिस दिएर राख्यो । तर, एनआरएनले केहि गर्न सकेन । माओवादीको सरकार आएपछि खुला विश्वविद्यालय पूर्वाधार विकास समिति बनायो । त्यो समितिले अलिकति जग्गा जमिन खोज्ने काम गरेको थियो ।
खुला विश्वविद्यालय विधेयक बनेपछि शिक्षा मन्त्रालयले राय–सुझाब दिन तीन वर्षअघि विश्वविद्यालय अनुदान आयोगलाई पठायो । आयोगले मेरै संयोजकत्वमा युवराज संग्रौला र एकजना आयोगको कर्मचारी राखेर समिति बनायो । काम गरेर विस्तृत रूपमा सुझाब दियौँ । तर, अहिले ऐन हेर्दा कुनै सुझाब समेटिएन । भारतको इन्दिरा गान्धी राष्ट्रिय खुला विश्वविद्यालयको अध्यक्ष राष्ट्रपति छन्, हाम्रोमा कुलपति शिक्षामन्त्रीलाई तोकेको छ । नेपालका अन्य विश्वविद्यालयमा कुलपति प्रधानमन्त्री हुने ब्यवस्था रहेको छ । त्यसैले यसमा गम्भीर प्रश्न छ ।
खर्चिलो स्थापना
खुला विश्वविद्यालयको स्थापना खर्चिलो छ । प्राविधिक ‘इन्पुट’ चाहियो, स्रोत केन्द्रहरू पूर्वाधारयुक्त हुनुपर्‍यो । त्यसैगरी प्राविधिक जनशक्ति पनि उत्पादन गर्नुपर्छ । सुरुमा बजेट धेरै विनियोजन हुनुपर्छ । सरकारको शिक्षामा लगानी घट्दो छ । अहिले ११ प्रतिशतमा झरेको छ । बजेट प्रशस्त भएन भने यो विश्वविद्यालय खुलाको खुला रहन्छ, पढ्न पाउने अवस्था हुँदैन ।
देशले लिन सक्छ फाइदा
विश्वविद्यालय अनुदान आयोगको तथ्यांकले उच्च शिक्षामा जाने उमेर समूहका १८ प्रतिशत भर्ना भएको देखाएको छ । सन् २०२२ सम्म नेपाललाई विकासोन्मुख मुलुकको दाँजोमा पुर्‍याउने प्रतिबद्धता जनाएको छ । विकासोन्मुख दाँजोमा पुर्‍याउन कम्तीमा दुईवटा मापदण्ड हुनुपर्छ, एउटा आर्थिक विकास दर ८ प्रतिशत र अर्को उच्च शिक्षामा जानेको संख्या कम्तीमा ३० प्रतिशत पुर्‍याउने । अब नेपाललाई विकासोन्मुखमा जान पनि उच्च शिक्षामा जानेको दर बढाउनुपर्नेछ । यसका लागि पनि सरकारले रणनीति बनाएर उच्च शिक्षामा संख्या बढाउन सक्नुपर्छ । त्यसका लागि खुला विश्वविद्यालय उपयुक्त छ ।
कार्यान्वयनका चुनौती
नेपालमा खुला विश्वविद्यालय स्थापना भएको पहिलोपटक हो । सबैभन्दा ठूलो चुनौती नेतृत्वको हुन्छ । यो विश्वविद्यालय पनि कुनै पार्टीको भागबन्डामा पर्न सक्छ । त्यसो भयो भने त्यो नै पहिलो प्रहार हुन्छ । दोस्रो, हामीले सबैभन्दा नवीनतम प्रविधि भित्र्याएनाँै भने अरूसँग प्रतिस्पर्धा गर्न सक्दैनाँै । हामीले चलाउने खुला विश्वविद्यालय सार्क राष्ट्रभित्र सञ्चालन गर्दा आएका चुनौतीको विश्लेषण नगरी कार्यक्रम बनायौँ भने समस्या आउन सक्छ । नेपालमा दूरदराजमा प्रविधिको पहुँच पुर्‍याउन अप्ठ्यारो छ । इन्टरनेटको स्पिड गाउँमा पुर्‍याउन सकेनौँ भने खुला विश्वविद्यालयबाट डिग्री लिन चाहनेको सपना चकनाचुर हुन्छ ।
तसर्थ, मुख्य चुनौती नेतृत्व र प्रविधिको हो । नेतृत्व छान्दा खुला विश्वविद्यालय बुझेको, अध्ययन अनुसन्धान गरेको होस् । नेतृत्वका लागि एउटा रोस्टर बनाइयोस्, खुला विश्वविद्यालयबारे कसरी विकास गर्न चाहन्छ रणनीति मागेर एउटा टिमले छानोस् । पार्टीको भागबन्डा नगरियोस् ।
(शिक्षाविद् वाग्ले काठमाडौं विश्वविद्यालयसँग आबद्ध छन्)
तपाईंलाई वाग्लेको विचार कस्तो लाग्यो ?    पछि प्रतिक्रिया, आफ्नो नाम र ठेगानासमेत टाइप गरी ३३६२४ मा एसएमएस गर्नुहोस्, प्रतिक्रिया प्रकाशित हुनेछ ।