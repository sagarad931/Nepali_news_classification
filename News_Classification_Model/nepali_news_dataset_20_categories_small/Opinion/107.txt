
﻿मैले सुशीलजीलाई सादगीपूर्ण, झन्डै–झन्डै साधुको जीवन बिताउने, लोकतन्त्रप्रति अत्यन्त निष्ठावान्, पार्टी र सिद्धान्तप्रति अविचलित योद्धाका रूपमा लिएको छु । उहाँले सम्पूर्ण जीवन पार्टी राजनीति, मुलुक र प्रजातन्त्रप्रति समर्पण गर्नुभयो । राजनीतिक परिवर्तनको आन्दोलनमा निरन्तर लागिरहनुभयो ।
खासगरी पञ्चायतविरोधी संघर्ष, ०४६ सालको बहुदलीय व्यवस्था स्थापनाको आन्दोलन र पछिल्लोपटक लोकतान्त्रिक गणतन्त्र प्राप्तिको आन्दोलनमा उहाँ अविचलित र इमानदारीपूर्वक क्रियाशील हुनुभयो । संविधान जारी गर्ने वेला उहाँले प्रधानमन्त्रीका रूपमा सरकारको समेत नेतृत्व गर्नुभयो ।
त्यो वेला उहाँले कुशलतापूर्वक नेतृत्व गर्नुहुन्छ कि हुन्न भनेर देशले मात्रै होइन, संसारले उहाँलाई नियालिरहेको थियो । तर, संविधान जारी गर्न नदिने अनेकौँ दबाबसामु उहाँ अडिनुभयो र समयमै संविधान जारी गर्न सफल हुनुभयो । यसर्थ, संविधान जारी गर्नका लागि खेल्नुभएको नेतृत्वकारी भूमिकाको श्रेय पनि स्वर्गीय कोइरालालाई जानेछ । संविधान जारी भएपछि समयभित्रै प्रधानमन्त्री पदबाट राजीनामा दिएर नयाँ प्रधानमन्त्री, सभामुख, राष्ट्रपति चयनको बाटो खुला गर्न पनि उहाँले सहयोग गर्नुभयो ।
पछिल्लोपटक आन्दोलनरत संयुक्त लोकतान्त्रिक मधेसी मोर्चाको आन्दोलन मत्थर पार्दै वार्तामार्फत समस्या समाधान गर्न पनि उहाँले पहल गर्नुभयो । त्यस क्रममा नेतृत्वकर्ताको हैसियतमा समस्या समाधानका लागि पार्टीका तर्फबाट संसद्मा संविधान संशोधनका लागि संशोधन प्रस्ताव दर्ता गराउनुभयो । अन्तत: संशोधनपछि मोर्चाको आन्दोलन मत्थर हुँदै समाधानउन्मुख भयो । यसर्थ, देशको चिन्ता गर्ने चिन्तनशील नेताका रूपमा उहाँले खेल्नुभएको भूमिका स्मरणीय हुनेछ ।
सुशीलजीलाई निजी स्वार्थबाट मुक्त एउटा इमानदार, निष्ठावान् योद्धाका रूपमा राष्ट्रले इतिहासमा सम्झिरहनेछ । यस्तो योद्धाको असामयिक निधनबाट म मर्माहत छु । शोकको यस घडीमा म उहाँप्रति हार्दिक श्रद्धाञ्जली व्यक्त गर्छु । साथै, सिंगो कांग्रेस पार्टी र परिवारजनप्रति गहिरो समवेदना प्रकट गर्छु ।