
﻿प्रधानमन्त्री केपी ओलीको भारत भ्रमणको समयमा गठित प्रबुद्ध समूहको बैठक पहिलोचोटि नेपालमा बस्न लागिरहेको छ । समूह गठनको लामो समयपछि हुन लागिरहेको यो बैठक अत्यन्त महत्त्वपूर्ण छ । प्रधानमन्त्री ओलीको भ्रमणको समयमा प्रधानमन्त्री तहबाटै दुईतिरकै विज्ञ समावेश गरी गठन गरिएको यस समूहले अहिलेसम्म नेपाल र भारतबीच सम्पन्न सम्पूर्ण सन्धि, सम्झौताको पुनरावलोकन गर्ने, कुन–कुन सन्धि खारेज गर्नुपर्छ, संशोधन गर्नुपर्छ, कुन–कुन धारा र बुँदामा परिमार्जन आवश्यक छ भन्ने विषयमा सुझाब दिन सक्ने हुनाले पनि यसको बैठकको छुट्टै महत्त्व हुनु स्वाभाविक हो । यस्तो किसिमको प्रबुद्ध व्यक्तिहरूको समूहको बैठकले दुवै देशबीचका समस्या पहिचान गरी तिनको समाधानका लागि आवश्यक सुझाब दिन सक्छ । त्यसैले पनि यो बैठकलाई दुवैतिरबाट महत्त्वका साथ हेरिएको छ । समितिमा नेपालका तर्फबाट भेषबहादुर थापाजस्ता प्रबुद्ध र द्विपक्षीय सम्बन्धबारे जानकार वास्तविक प्रबुद्ध व्यक्तिहरू नै समावेश हुनुहुन्छ भने भारतका तर्फबाट भगतसिंह कोसियारीलगायत नेपाल–भारत सम्बन्धका विशेष जानकार प्रबुद्ध व्यक्तिहरू नै सदस्य हुनुहुन्छ । त्यसैले पनि यस समूहको बैठकले द्विपक्षीय हितका विषयमा महत्त्वपूर्ण सुझाब दिने अपेक्षा गरिएको छ । साथै, दुई देशबीचको सम्बन्ध सामान्यीकरणका लागि यस बैठकको निकै ठूलो महत्त्व रहेको छ । अन्तर्राष्ट्रिय मामिलामा चासो दिनेहरूले पनि यस बैठकलाई महत्त्वका रूपमा हेरिरहेका छन् ।
बैठकमा उठाउने र छलफल गरिने विषयबारे पहिल्यै दुई देशले तयार गरेको ‘टम्र्स अफ रिफरेन्स’ मा प्रस्ट उल्लेख गरिएको छ । अहिलेसम्मका सबै सन्धि, सम्झौता कति ठीक, कति बेठीक, कति सान्दर्भिक, कति असान्दर्भिक छन् भनेर हेर्नु यस समूहको पहिलो एजेन्डा हो । समूहका बैठकले कुन–कुन सन्धि–सम्झौता द्विपक्षीय सम्बन्धका लागि अनुकूल छन् र कुन–कुन सन्धि–सम्झौता प्रतिकूल छन्, कुन कुन सन्धि–सम्झौतामा सामयानुकूल परिमार्जन आवश्यक छ भन्ने विषयमा पनि यसले सुझाब दिन सक्छ । संशोधनबाट काम चल्छ कि त्यसलाई खारेज गरेर नयाँ सन्धि सम्झौता गनुपर्ने हो, त्यसबारे पनि समूहका बैठकले सुझाब दिन सक्छ । नेपाल र भारतबीच अहिलेसम्म देखिएका विभिन्न समस्या पहिचान गरी तिनको समाधानका लागि आवश्यक सुझाब दिनु पनि समूहको जिम्मेवारीभित्रकै विषय हो । यसका साथै, एक्काइसौँ शताब्दी सुहाउँदो दुई देशबीचको सम्बन्धलाई अहिलेको आवश्यकताअनुरूप नयाँ दिशा प्रदान गर्ने विषयमा प्रबुद्ध समूहको बैठकले छलफल गरी ठोस सुझाब दिन सक्छ । यस समूहले सुझाबहरू दिइसकेपछि राजनीतिक नेतृत्वका लागि त्यस विषयलाई कार्यान्वयन गर्ने बाटो तयार हुन्छ । यसबाट दुई देशबीच विद्यमान सम्पूर्ण समस्या समाधान र त्यस्तो सम्बन्धलाई नयाँ शिराबाट अघि बढाउन सहज हुने अपेक्षा गर्न सकिन्छ ।
पछिल्लो समयमा नेपाल र भारतबीचको सम्बन्ध केही असहज पनि देखियो । दुई देशबीचको सम्बन्ध नाकाबन्दीको तहसम्मै चिसियो । त्यसैले, अहिले हुन लागिरहेको यो प्रबुद्ध समूहको बैठकले त्यो सम्बन्ध सामान्यीकरणमा त खासै भूमिका खेल्न सक्दैन । यो कार्यकारी अधिकार प्राप्त समिति होइन । यसले द्विपक्षीय सम्बन्धबारे मूल्यांकन गरेर सुझाब दिने मात्र हो । प्रधानमन्त्री ओलीको भारत भ्रमणअघि नै भारतले नाकाबन्दी हटाएको, भ्रमणका क्रममा महत्त्वपूर्ण सम्झौता भएका र यी सहमति, सम्झौताको कार्यान्वयन पनि सुरु भइसकेको अवस्था छ । त्यसैले दुई देशबीच नाकाबन्दी हुँदाको जस्तो चिसो सम्बन्ध छैन । दुई देशबीचको सम्बन्ध सही दिशामै फर्किने क्रममा छ । त्यसैले फेरि नाकाबन्दी भइहाल्ने अवस्था छैन । भविष्यमा नाकाबन्दीको अवस्था आउनै नपाओस् भन्ने विषयमा समूहले उपयुक्त सुझबुझसाथ सुझाब दिने अपेक्षा गर्न सकिन्छ । साथै, दुई देशबीच कुनै समस्या पैदा भइहालेको अवस्थामा पनि त्यसको समाधानका लागि उचित सल्लाह र सुझाब दिन पनि यो प्रबुद्ध समूहको बैठक फलदायी हुन सक्छ ।
पछिल्लो समयमा दुवैतिर तयारी भइसकेको अन्तिम अवस्थामा नेपालकी राष्ट्रपति विद्यादेवी भण्डारीको भारत भ्रमण एकाएक रोकिनु हुन्नथ्यो । त्यसरी एकाएक उच्चस्तरीय भ्रमण रोकिँदा दुई देशबीच केही अविश्वास उब्जिनु सामान्य हो । तर, अहिले आएर दुवै देशले दुवैतिरका राष्ट्रपतिको भ्रमणका लागि तयारी भइरहेको सुन्नमा आएको हुनाले यसलाई समस्याका रूपमा बुझिनु हुँदैन । यसरी दुवै देशले दुवैतिरका राष्ट्रपतिलाई स्वागत गर्ने तत्परता देखाउनु पुरानो कटुता मेटेर सम्बन्ध सामान्यीकरणको बाटो अपनाउनु दुई देशका लागि सकारात्मक छ ।
नेपाल र भारतबीचको सम्बन्ध निकै पुरानो र घनिष्टतम छ । त्यसलाई पुन: पहिलेकै अवस्थामा फर्काउन दुवै देश द्विपक्षीय सम्बन्धमा इमानदार हुनु जरुरी छ । सन् १९५० को सन्धि हुँदा पञ्चशीलको सिद्धान्त बनेकै थिएन, १९५५ पछि मात्र बनेको हो । अबको नयाँ सम्बन्ध पञ्चशीलको सिद्धान्तका आधारमा कायम हुनुपर्छ । बाङडुङ सम्मेलनमा नेपाल, भारत, चीनलगायत देश मिलेर तयार गरेको सिद्धान्तअनुरूप दुई देशबीचको सम्बन्ध कायम हुनुपर्छ । यसका साथै एक–अर्काको देशका आन्तरिक मामिलामा त कुनै हालतमा हस्तक्षेप गर्नै हुँदैन । साथसाथै अहस्तक्षेपको सिद्धान्तलाई पनि पूर्णत: परिपालना गर्नुपर्छ । पुरानो क्षेत्रीय सम्बन्धमा सुधार गरेर नयाँ क्षेत्रीय सम्बन्ध विस्तारको दिशामा हामी सबै जानुपर्छ । ब्रिटिसकालमा भारत औपनिवेशिक थियो । नेहरू आइसकेपछि प्रभुत्ववादी भयो । उसले साना देशहरूको सुरक्षाको जिम्मा हामीले लिन्छौँ भनेर एकतर्फी रूपमा घोषणै गरेको थियो । अहिले सार्क बनिसकेपछि समानताको सिद्धान्तका आधारमा द्विपक्षीय सम्बन्ध कायम हुनुपर्छ । अब औपनिवेशिक र प्रभुत्ववादी होइन, समानतामा आधारित नयाँ सम्बन्धको विकास गर्नु जरुरी छ । त्यसका लागि एक–अर्काको सार्वभौमिकताको सम्मान गर्दै सबैको हितको सन्तुलन गरेर जाने दिशामा यो प्रबुद्ध समूहको बैठकले उचित सुझाब दिन सक्नुपर्छ ।
(श्रेष्ठ पूर्वराजदूत हुन्)तपाईंलाई श्रेष्ठको विचार कस्तो लाग्यो ?   पछि प्रतिक्रिया, आफ्नो नाम र ठेगानासमेत टाइप गरी ३३६२४ मा एसएमएस गर्नुहोस्, प्रतिक्रिया प्रकाशित हुनेछ ।