
﻿म डेमोक्य्राटिक पार्टीको रजिष्टर्ड भोटर हुँ । प्रारम्भिक चरणको चुनावमा मैले सेक्रेटरी हिलारी क्लिन्टनलाई भोट हालेँ । उनी पार्टीको तर्फबाट राष्ट्रपतिको उम्मेदवार बन्न सफल भइन् । मलाई खुसी लाग्यो ।
झन्डै १६ वर्ष अमेरिकी सत्ता केन्द्रको वरिपरि रहेकी क्लिन्टन परीक्षण भइसकेकी राजनेता हुन् । खासमा उनको शासन ओबामा सरकारको निरन्तरता बाहेक केही फरक हुने थिएन । केही गरी निर्वाचित भएमा उनले धैरै राम्रो गर्न मुश्किल भए पनि नराम्रो चाहिँ गर्दिनन् भन्ने मलाई लागेको थियो ।
सबैभन्दा ठूलो कुरा, ‘उनी महिला हुन् र उनको विजयले संसारभरका महिलालाई हौसला प्रदान गर्नेछ’ भन्ने आम बुझाइसँग म पनि सहमत थिएँ ।
चुनाव प्रचारप्रसार जोडतोडले चल्यो । शान्त र शालीन क्लिन्टनलाई अराजक, छुचो, उग्र, दम्भी र असहिष्णु डोनाल्ड डोनाल्ड ट्रम्पले टक्कर दिए । ट्रम्पको तीतो बोली र कठोर प्रस्तुति यसअघि स्थापित सद्भावपूर्ण प्रतिष्पर्धाका सामु पटक्कै नसुहाउने खालको थियो । उनले नमीठो र क्रुद्ध तुल्याउने कुरा मात्र बोले ।
ट्रम्पले अमेरिका र अमेरिकीहरुको हितमा बाधा पुग्ने वा पुग्न सक्ने सबै कुरा रोक्ने एकसूत्रीय नारा लगाइरहे । यस क्रममा उनले मुस्लिमहरुलाई आतंककारी, हिस्पेनिसहरुलाई गुण्डागर्दी गर्ने, लागूऔषध कारोबारी र चिनियाँहरुलाई अमेरिकी बजारलाई प्रभावित पार्न खोज्ने तत्व जस्ता थुप्रै आरोप लगाए । उनको आरोप सही थियो वा थिएन भोलिका दिनले देखाउला । तर,उनले सबैलाई एउटै घानमा हालेर पिस्ने कुरा जो गरे, त्यो गलत थियो । जसको त्यही बेला राष्ट्रिय–अन्तर्राष्ट्रिय वृत्तमा व्यापक आलोचना भयो ।
प्रचारप्रसारको रौनक बढ्दै जाँदा हिलारी अफ्रिकन–अमेरिकन, हिस्पेनिस, इमिग्रेन्ट, महिला, अल्पसंख्यककी ज्यादा र अरुकी उम्मेदवार कम र ट्रम्प भने ती सबै बाहेक अरूका मात्र उम्मेदवारको रूपमा प्रचारित भए । अन्त्यसम्म आइपुग्दा त्यो यिनीहरूको ‘ब्राण्ड’ र प्रतिष्ठाको विषय समेत बन्यो । मेरो विचारमा, राष्ट्रपति निर्वाचनलाई ‘एग्रेसिव’ र अपत्यारिलो बनाउने तत्व यिनै थिए, जुन अमेरिकी समाजलाई हल्लाउने गरी अहिले सबैतिर बहसको तात्तात्तो विषय बनिरहेको छ ।

संसारभरका अमेरिकी र अमेरिकाभित्र बसोबास गर्ने मानिस जुनसुकै बेला अतिवादी आतंककारी हमलाको शिकार बन्न सक्ने विद्यमान अवस्थामा त्यसको प्रतिकार र बचाउका लागि ट्रम्पले क्लिन्टनको भन्दा प्रभावकारी कदम चाल्छन् जस्तो मलाई लाग्छ

निर्वाचनको केही दिनअघि मेरो मनस्थिति परिवर्तन भयो । म जस्ता नेपाली मूलको अमेरिकी नागरिकको हित हिलारी क्लिन्टनले मात्र गर्छिन् । उनका प्रतिष्पर्धी ट्रम्पले अमेरिकी कानुनको सम्पूर्ण वैधानिकता पूरा गरेर बसेको म जस्तो नागरिकहरुलाई लखेट्छन् भन्ने भ्रमपूर्ण प्रचारबाट बाहिर निस्किएँ । अर्को कुरा, अमेरिकालाई गैरकानुनी मानिसको बसोबासस्थल बनाउँदिनँ र त्यसको रोकथामका लागि जमिनको भागमा पर्खाल लगाउँछु भन्ने ट्रम्पको राष्ट्रहितसम्बन्धी धारणालाई खिसी गर्ने काम मलाई मन परेन ।
बेँगाजीको दुःखद घटना हिलारीको कमजोरीको उपज हो र त्यसबाट बच्न उनले इमेल काण्ड रचेकी हुन् भन्ने कुरामा मलाई अहिलेसम्म विश्वास छ । संसारभरका अमेरिकी र अमेरिकाभित्र बसोबास गर्ने मानिस जुनसुकै बेला अतिवादी आतंककारी हमलाको शिकार बन्न सक्ने विद्यमान अवस्थामा त्यसको प्रतिकार र बचाउका लागि ट्रम्पले क्लिन्टनको भन्दा प्रभावकारी कदम चाल्छन् जस्तो मलाई लाग्छ ।
त्यस्तै, हाम्रो नेपाली समुदाय डेमोक्र्याटिक पार्टीलाई विशेष आफ्नो ठान्ने गर्छ । पाँच वर्षको दौरानमा मैले के पाएँ भने यो कुनै तर्क, सिद्धान्त र विचारमा आधारितभन्दा पनि ‘प्रजातन्त्र‘ भन्ने शब्द हामीलाई प्रिय लाग्ने भएकोले स्वाभाविक झुकाव हो । रिपब्लिकन पार्टीलाई चाहिँ प्रजातान्त्रिक नै हैन भन्ने जस्तो धारणा हाम्रो बनेको छ । तर, म यो धारणालाई गलत मान्छु । अमेरिकाका यी दुवै पुराना पार्टीको जग प्रजातन्त्र नै हो भन्ने मेरो ठहर छ ।
चुनावको अघिल्लो दिन ट्रम्पको पक्षमा फेसबुकमार्फत आफ्नो धारणा राख्दा धेरै साथीले आश्चर्य व्यक्त गर्नुभयो । केही हिस्पेनिस साथीहरू त रिसाए पनि । मलाई भने एउटा उम्मेदवारको पक्षमा मिडिया, अधिकारकर्मी, अभियन्तादेखि राष्ट्रपति,उपराष्ट्रपतिसम्म लागेर प्रचारपसार गरेको र अर्को उम्मेदवारको पक्षमा उसकी श्रीमती र उपराष्ट्रपतिको उम्मेदवारले मात्र साथ दिएको कुरा अनौठो लागिरहेको थियो ।
एउटाको देवत्वकरण र अर्काको दानवत्वकरणको सिलसिला तब रोकियो, जब २१८ र २७६ को अंकगणित टेलिभिजनका पर्दामा देखापर्‍यो । जनताले रुचाएपछि कसको के लाग्दो रहेछ र !