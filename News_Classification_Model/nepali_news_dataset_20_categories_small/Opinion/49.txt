
﻿
सुनिल सापकोटा
काठमाडौं जिल्ला अदालतको भौतिक पूर्वाधार हेर्दा लाग्छ  । हामी कतै सुविधा सम्पन्न होटलमा त छिर्न लागेका छैनौं । यस्तो लाग्नु स्वाभाविक पनि हो तर अब चाडै नै यसको प्रत्यक्ष अनुभव समेत गर्न पाइनेछ । अब पूर्वाधार हेरेर मात्र होइन, सेवा र  सुविधाको हिसाबले पनि काठमाडौं जिल्ला अदालत फाइभ स्टार अदालतको रुपमा विकास हुन लागेको छ ।
होटल मात्र फाइभ स्टार किन कोर्ट पनि फाइभ स्टार बनाउन सकिन्छ । हाम्रो लक्ष्य पनि त्यही नै हो, काठमाडौं जिल्ला अदालतका न्यायाधीश अच्युत बिष्ट भन्छन् । होटल मात्र फाइभ स्टार हुदैन, अदालत पनि फाइभ स्टार  हुन्छ  र बनाउन सकिन्छ भन्दै उनले भने यो अदालतलाई हामीले दिने सेवा सुविधाबाट नै सेवाग्राही जनताले फाइभ स्टार होटलसँग तुलना गर्नेछन् । यो वातावरणको निर्माण हुन्छ ।
स्टार होटल त्यसले दिने सेवा, सुविधा, भौतिक पूर्वाधार लगायतका हिसाबले हुने गर्छ । भौतिक पूर्वाधार लगायतका अन्य सुविधा र त्यसले पाहुनालाई दिने सुविधा राज्यको अधिकार प्राप्त निकायबाट पाउने मान्यताको आधारमा होटलको स्टार निर्धारण हुने गर्छ ।  न्यायाधीश बिष्ट भन्छन् काठमाडौं जिल्ला अदालत देशकै नमुना अदालतको रुपमा विकास गर्ने तयारीमा आफूहरु प्रयासरत रहेको छौं ।फाइभ स्टार होटलले दिने जस्तै सुविधा हामीले पनिसेवाग्राहीलाई दिने विषयमा छलफल गरिरहेका छौं । हामी छिटै नै आफ्नो लक्ष्यमा पुग्ने छौं ।
अदालतका एक नम्बर न्यायाधीश बिष्टको भौतिक पूर्वाधारको हिसाबले फाइभ स्टार होटलको जस्तै भएकाले यसले जनतालाई दिने सेवा र सुविधा पनि फाइभ स्टार होटलको भन्दा कम हुन् नदिने योजना रहेको छ । र उनले चाडै नै कार्यान्वयन आउने दावी गरे । काठमाडौं जिल्ला अदालतमा आउने सेवाग्राहीलाई अदालतले दिएको सेवा प्रति कुनै पनि गुनासो गर्नुपर्ने अवस्था आउन नदिने र त्यसका लागि आवश्य जनशक्ति र तिनीहरुलाई आवश्यक तालिम दिने गृहकार्य भैरहेको  उनले बताए ।
मुद्दाको चाप र सेवाग्राहीलाई सहज सुविधा उपलब्ध गराउने उदेश्यका साथ माघको पहिलो हप्ता देखि काठमाडौं जिल्ला अदालाले ३० ओटा बेन्च स्थापना गरेर सुचारुरूपले प्रयोगमा ल्याउने तयारी गर्दैछ । तर अदालतमा यसका लागि जनशक्तिको चरम अभाव रहेको छ । यो समस्या हल गर्नका लागि पनि अदालतले पहल गरिरहेको छ । जनशक्ति अभाव नै भएपनि अदालतले दिने सेवामा कुनै कमि हुन् नदिने गरि अदालतले रणनीति बनाउने तयारी गर्दैछ ।
अहिले अदालतलाई चाहिने जनशक्तिको आधा पनि जनशक्ति अदालतसँग छैन । यसको कारण न्याय सेवा आयोगले लिने परीक्षामा मागेको जति अधिकृतहरुले परीक्षा उतीर्ण हुन् असफल हुनु हो । यसले गर्दा अदालतमा चाहिने जति जनशक्ति पूर्ति हुन् सकेको छैन ।
नेपालको संविधान बमोजिम अर्धन्यायिक निकायले हेर्ने मुद्दा पनि जिल्ला अदालतमा नै सरेको छ । नेपालको संविधान बमोजिम ६ महिना भन्दा बढी सजाय हुने मुद्दा अर्धन्यायिक निकायले हेर्न नपाउने भएको छ । यस्ता मुद्दा सक्षम अदालतबाट नै हेर्नुपर्ने व्यवस्था भएकाले अहिले भन्सार,सिडियो कार्यालय , बैदेशिक रोजगार विभाग , लगायतले हेर्दै आएको मुद्दा स्वत जिल्ला अदालतमा सरेका छन् । यसलाई व्यवस्थापन गर्न पनि अदालतलाई मुस्किल परिरहेको छ ।
जिल्ला प्रशासन कार्यालयले हेरिरहेको केहि सार्वजनिक अपराधको मुद्दा र भन्सार कार्यालयले हेरिरहेको सुनको मुद्दा अहिले काठमाडौं जिल्ला अदालतले सुनुवाई गरिरहेको छ । नेपालको संविधानको सबैभन्दा बढी  कार्यान्वयन गर्ने निकाय न्यायालय नै हो भन्दा पनि फरक पर्दैन ।
अदालत, जसलाई न्यायको मन्दिर भन्ने गरिन्छ । जहाँ न्याय प्रदान गर्ने न्यायका पुजारी न्यायाधीश  हुन्छन् । अदालत जहिले पनि अधिकार र न्यायको पक्षपाती हुन्छ । मुख्य रुपमा न्यायालयको उदेश्य यहीं नै रहेको हुन्छ ।
कानुन गतिशील हुन्छ । समाजको हित र समाजको भावना अनुसार कानुनले पनि आफ्नो राग परिवर्तन गर्ने गर्दछ । समाज परिवर्तनसँगै मानिसका इच्छा , आकांक्षा र चाहनाहरु पनि तीब्र गतिमा विकास भैरहेको हुन्छ । यसलाई सम्बोधन गर्ने उदेश्यका साथ राज्यका संयन्त्रहरुले आफ्नो कार्यदिशा निर्धारण गर्ने गर्दछन् ।
काठमाडौं जिल्ला अदालतमा सरुवा भएर आउनका लागि जिल्ला न्यायाधीशहरु बीच दौडधुप र प्रतिस्पर्धा नै चल्ने गरेको छ
अदालतको काम न्याय प्रदान गर्ने मात्र हो भन्ने परम्परावादी मान्यताबाट माथि उठ्दै काठमाण्डौ जिल्ला अदालत नमूना अदालतको रुपमा आफ्नो पहिचान स्थापित गर्ने रणनीति अख्तियार गर्ने तयारीमा लागेको छ । काठमाडौं जिल्ला अदालत जिल्ला अदालत मध्यको सबैभन्दा आकर्षक र सुविधा सम्पन्न अदालत पनि हो ।
काठमाडौं जिल्ला अदालतमा सरुवा भएर आउनका लागि जिल्ला न्यायाधीशहरु बीच दौडधुप र प्रतिस्पर्धा नै चल्ने गरेको छ । न्यायाधीशहरुको पहिलो रोजाइमा रहेको यो अदालत सुविधा र जिम्मेवारीको हिसाबले पनि  उत्तिकै महत्वपूर्ण अदालत हो ।
मुद्दाको चापको हिसाबले पनि यस अदालतलाई बढी संवेदनशील अदालतको रुपमा हेरिन्छ । सर्वोच्च अदालतको प्रत्यक्ष निगरानीमा रहेको यो अदालतमा काम गर्न त्यति सजिलो नरहेको न्यायाधीशहरु बताउँछन् ।
मुद्दाको फैसला गर्ने शिलशिलामा कतिपय न्यायधीश विवादमा पनि तानिने गरेका छ । कतिलाई न्यायपरिषद्ले कारवाहीको दायरामा समेत ल्याएको छ । उनान्तीस हजार तलब खाने न्यायाधीशलाई बिचौलियाले उनान्तीस लाखभन्दा बढीमा बिक्रि गरिदिएको जिल्ला अदालतका एक न्यायाधीश बताउँछन् । न्यायाधीशलाई थाहै हुँदैन, तर आफूलाई बिक्री गरेर सेवाग्राहीलाई बिचौलियाले ठग्ने गरेको न्यायाधीशहरुको गुनासो रहेको छ ।
सर्वोच्च अदालतको मुख्य सहयोगी अदालतमा काम गर्दै आएको काठमाडौं जिल्ला अदालतले मुद्दा फैसला र यसको कार्यान्यवन गर्नका लागि पनि उत्तिकै प्रभावकारी काम गर्दै आएको छ ।
बिचौलियालाई समाप्त पार्नका लागि सर्वोच्च अदालतको सहयोगमा छिटैनै स्टिम अप्रेसन संचालन गर्ने तयारीमा अदालत जुटेको छ । बिचौलियाको कारण अदालत र न्यायाधीश बदनाम हुँदै आएका छन् । अब यस्तो हुन् नदिने तयारीमा सर्वोच्च अदालतले नै बिचौलिया माथि सूक्ष्म अनुसन्धान सुरु गरेको छ । बिचौलियाहरु अहिले अदालतको उच्च निगरानीमा रहेका छन् । यसको परिणाम देखिने गरि कारवाही हुन्छ । शंकास्पद मान्छेको लिस्ट तयार गरेर उनीहरुको गतिविधिमाथि निगरानी बढाईएको अदालत स्रोतको दावी छ ।
काठमाडौं जिल्ला अदालतमा दैनिक करिब तिन हजार सेवाग्राही  आउने गरेको अदालतको रेकर्डबाट प्रस्ट हुन्छ । अदालतमा प्रवेश तीन हजारमध्ये दैनिक करिब दुई हजार मानिसलाई अदालतले दिने सेवा अदालती प्रकृया लगायत निवेदनको ढाँचाका विषयमा परामर्श दिने , कसरी सेवा लिने त्यसको विषयमा बुझाउन सकियो भने त्यसले समाजमा न्याय र अदालतप्रतिको दृष्टिकोण परिवर्तन हुने र  जनआस्था बढ्ने उनको निष्कर्ष रहेको छ ।
त्यसका लागि कानुन विषयमा अध्यनरत विद्यार्थीको सहयोग पनि महत्वपूर्ण हुने निष्कर्ष निकालेको अदालतले इन्टर्नको रुपमा अदालतमा आएका विद्यार्थीहरुलाई पनि क्षमता अभिवृद्धिका लागि ठूलो अवसर प्रदान गरेको छ ।
इन्टर्न कानुनका विद्यार्थीहरुले अदालतको सहयोगीको रुपमा सेवाग्राहीलाई अदालतले दिने सेवाको विषयमा र अन्य कुरामा सहयोग प्रदान गर्ने गरेका छन् । काठमाडौं जिल्ला अदालतको यस्तो रणनीतिले प्रधानन्यायाधीश कल्याण श्रेष्ठले अख्तियार गर्नुभएको न्यायमा पहुँच कार्यक्रम थप प्रभावकारी बन्दै गएको छ । यसको सुरुवात काठमाडौं जिल्ला अदालतले गरेको छ ।
अदालतमा आएका सेवाग्राहीलाई मात्र पनि सामान्य न्यायका विषयमा जानकारी दिन सकियो भने यसले समाज व्यापक परिवर्तन ल्याउन सक्ने भन्दै न्यायाधीश बिष्टले उनीहरुलाई समाजमा गएर पनि यसको विषयमा जानकारी दिन आग्रह सहित केहि कुरा प्रस्ट पार्नुपर्ने बताउँछन् ।
यसका लागि अहिले नेशनल ल कलेजका विद्यार्थीहरुले अदालतको सहयोगीका रुपमा अदालतको सेवालाई थप प्रभावकारी बनाउन इन्टर्नको रुपमा अदालतमा खटिएका छन् । यसले विद्यार्थीलाई त आफ्नो क्षमता अभिबृद्धिमा सहयोग प्रदान गर्छ, अदालतप्रतिको सकारात्मक दृष्टिकोण र जनआस्था बढाउन पनि विद्यार्थीले अहम भूमिका खेलेका छन्  । यसले आफूहरुलाई  निकै गौरवान्वित बनाएको र सपना साकार भएको कलेजका प्रमुख रामकृष्ण तिमल्सिना र न्यायाधीश बिष्ट बताउँछन् ।
नेशनल ल कलेजका विद्यार्थीले भोलेन्टियर्सका रुपमा न्यायमा पहुँच भन्ने विषयलाई पनि जनस्तरमा पुग्ने गरी काम गरिरहेका छ । काठमाडौं जिल्ला अदालत अहिले जनताको घर दैलो अभियानमा रहेको छ । न्यायमा पहुँच कार्यक्रम अन्तर्गत अदालतले दिने सेवा सुविधा र अदालतप्रतिको जनगुनासो सुन्ने र जनतासँग अन्तरक्रिया गर्ने उदेश्यका साथ दुर्गम ठाउँमा काठमाडौं जिल्ला अदालतका न्यायाधीशको टोलि विदाको दिन पारेर गाउँगाउँमा जाने कामको सुरुवात गरेका छन् ।
अबको कार्यक्रम मेलम्चीमा राखेको अदालतले यसलाई निरन्तरता दिने तयारी समेत गरेको छ । यो कार्यक्रमलाई प्रवाभाकारी बनाउन नेशनल ल कलेजका विद्यार्थीको सहयोग समेत लिने छ ।
वकिल भनेको समाजका इन्जीनियर हुन् । समाज निर्माणमा वकिलको महत्वपूर्ण भूमिका हुन्छ । समाज र अदालतलाई जोड्ने सेतुका रुपमा भविष्यका न्यायका कर्णधारलाई अहिले देखिनै समाज र न्यायालय बीचमा पुलको रुपमा काम गर्नु र अदालत प्रतिको जनभ्रम चिर्न मद्दत गर्ने अवसर प्राप्त गर्ने विद्यार्थी र अवसर प्रदान गर्ने अदालत समाज निर्माणका पहरेदार हुन् भन्ने कुराको सहज अनुमान लगाउन सकिन्छ । आशा गरौँ चाडै नै काठमाडौं जिल्ला अदालतलाई फाइभ स्टार अदालतको रुपमा अनुभव गर्न पाउने छौं ।