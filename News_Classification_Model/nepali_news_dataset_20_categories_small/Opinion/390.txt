
﻿
अनलाइनखबरमा प्रकाशित बुढीगण्डकी जलासययुक्त आयोजनाको समाचार “बुढीगण्डकीमा भ्रष्टचारको गुँण ! ३ लाखको जग्गामा १० लाख मुआब्जा” शीर्षकले बुढीगण्डकी आयोजनाबारे बहस सृजना गरेको छ ।
विभिन्न क्षेत्रका प्राज्ञिक व्याक्तिहरु पनि यस बहसमा भाग लिए बुढीगण्डकी आयोजानामा स्थानीय जनता र सरकारलाई फाइदा हुने थियो । स्नाकोतर तहमा जलविद्युतलाई आधार मानी सोधग्रन्थ लेख्दै गरेको र केही समयदेखि बुढीगण्डकी जलविद्युत आयोजना राष्ट्रिय सरोकार समितिमा रहेर काम गरेको हुदाँ म पनि बहस गर्न इच्छुक भएँ । अनलाइनखबरले छापेको समचारलाई प्रश्न मानी सबाल–जबाफतिर जान चाहेँ –
सरकारबाट बढी मुल्याङ्कन गरेर बाहिरी जिल्लाका जग्गाधनीहरु खडा  गरेकोबारे–
बुढीगण्डकी जलविद्युत आयोजनाको डुवान क्षेत्र वरपर व्यापकरुपमा जग्गा किनवेच भएको सत्य हो । यहाँ व्यापक भ्रष्टाचार भएको पनि हुन सक्छ । समयमा नै यसको समाधान नगरे यो एउटा बिकराल समस्या पनि हुन सक्छ । जसले गर्दा आयोजना बन्नलाई नै धक्का दिन सक्छ ।
यसरी भुमाफियाले ठुलो रकम कुम्ल्याउँछन् भनेर मुआब्जा कम गर्नु भनेको आयोजना निर्माणमा बाधा पु-याउनु हो । किनकि यसरी मुआब्जा घटाएको खण्डमा यस भेगका ९५ प्रतिशत मानिसहरु सुकुम्बासी हुने निस्चित छ ।
यो समस्या समाधानका लागि सरकारले निष्पक्ष छानविन गर्नु पर्छ । कुन जग्गा कहिले पास भयो, त्यो मुल्याङ्कन गरेर छुट्टा छुट्टै मुआब्जा तोकिनु पर्दछ । साथै मुआब्जा निर्धारण गर्दा विस्थापित, प्रभावित र आस्रित गरी छुट्टाछुट्टै मुल्याङ्कन हुनु पर्दछ ।
मुआब्जाका लागि मात्र ६०/७० अर्ब खर्चनु भन्दा अर्को आयोजनामा लगानी गर्नु फलदायी हुन्छ भन्नेबारे-
बुढीगण्डकी जलविद्युत आयोजना भनेको जलासययुक्त आयोजना हो । जलासययुक्त आयोजना भन्नेवित्तिकै यसको डुवान क्षेत्र अवश्य पनि धेरै हुन्छ । त्यसमा पनि यो एक हजार दुई सय मेगावाटको आयोजना हो । विश्वको चौधौं ठुलो आयोजना हो । आयोजना चै ठुलो बनाउन खोज्ने अनि मुआब्जा दिन चै डराएर हुन्छ ?ठूलो आयोजनाले आम्दानी पनि ठुलै गर्छ । यसको आम्दानी एक रेखीयबाट भन्दा पनि बहुरेखीयबाट मापन हुनुपर्दछ । यसरी मापन गर्दा ६०/७० अर्ब मुआब्जामा खर्च हुनु भनेको कुनै ठुलो कुरा होइन ।
यदि सरकारले मुआब्जामा खर्च गर्न डराउँछ भने गुणस्तरीयखालको पुनर्बास, पुनर्स्थापना प्याकेज ल्यावोस् । जसले गर्दा मुआब्जा कम भए पनि स्थानीय जनता राजी हुन्छन् । यहाँ त कुरा स्थानीयको अहिलेको जस्तै जीवनस्तरको ज्ञारेन्टी हुनुपर्ने नै हो ।
जनता भन्छन् शेयर, सरकार भन्छ मुआब्जा ?
स्थानीयले मुआब्जा र शेयर भन्दा पनि गुणस्तरीय पुनर्बास र पुनर्स्थापनाको प्याकेज खोजेका हुन्।
यहाँका ८५ प्रतिशतभन्दा बढी जनता कृषक भएका कारण यीनीहरुको जिवनको ज्ञारेन्टी हुनुपर्छ । साथै आयोजनामा अहिलेको जस्तो राजनैतिक भर्ति केन्द्र भन्दा पनि स्थानीयलाई अवसर दिनुपर्छ भन्ने नै हो ।
अहिलेको अवस्थालाई हेर्ने हो भने ३०/३२ जना करारमा नियुक्ति गरिएकामा १/२ जना मात्र होलान् विस्थापितमा पर्ने कामदार । यो हुनु भनेको सम्बन्धित निकायबाट आयोजनामा सधै खिचतानी गर्न खोज्नु हो ।
वातवारण व्यवस्थापनका लागि मात्रै ६१ अर्ब २० करोड ६४ लाख ५० हजार लाग्नेबारे
यो अनुमान फ्रान्सेली कम्पनी ट्रक्टावेल इञ्जिनियरिङले तयार पारेको हो । नेपाल सरकार, बुढीगण्डकी जलविद्युत आयोजना विकास समितिले एउटा मात्रै कम्पनीलाई अनुसन्धानका लागि अनुमति दिएको छ । आयोजना चै ठुलो बनाउने अनुसन्धान एउटालाई मात्रै किन ?प्रश्नचिन्ह खडा हुन्छ ।
के यो एउटा मात्रै कम्पनीले अनुसन्धान गरेको रिपोर्टमा कुनै त्रुटी छैन होला ? के यो अनुसन्धान निष्पक्ष छ होला ? आदि कारणबाट यस आयोजनामा लाग्ने भनिएको बिभिन्न शीर्षकमा देखाइएको लागतमा नै प्रश्नचिन्ह खडा भएको छ ।
बुढीगण्डकी जलविद्युत आयोजना आफैमा ठूलो आयोजना भएका कारण खर्च गर्न डराउनु भन्दा पनि गुणस्तरीय काम हुनु पर्दछ । जसले गर्दा एउटै आयोजनाले पनि देशको मुहार फर्न सक्छ । नेपालमा धेरै आयोजनाहरु निर्माण भइसकेका छन् र धेरै निर्माणाधीन छन् । सबै जस्तो आयोजनामा स्थानीयको विरोध छ भन्ने समाचार पढ्न पाइन्छ ।
तर, बुढीगण्डकी आयोजना यस्तो आयोजना हो, जहाँ देश विकासका लागि भनेर स्थानीयले नै चाँडै आयोजना बनाउँ भनेर सम्बन्धित निकायमा ताकेता गरिरहेका छन् । त्यसै कारणले सम्बधित निकायले मौकाको फाइदा उठाउनुपर्छ । नत्र रात रहे अग्राख पलाउँछ भन्ने नेपाली उखान चरितार्थ हुन सक्छ ।