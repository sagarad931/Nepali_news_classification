
﻿
एमाओवादी नेता तथा सांसद राम कार्की समसामयिक तथा शास्त्रीय विश्लेषणमा प्रखर मानिन्छन् । यसपटक उनले कम्युनिस्ट र कांग्रेसबीचका समानता र भिन्नता केलाएका छन् :
नेपालका कम्युनिस्ट र कांग्रेसबीच एउटा समानता छ, ती प्रो–स्ट्याब्लिस्मेन्टको रूपमा चिनिन चाहन्नन् । यसो हुनुको कारण पनि छ । दुवै पार्टी तत्कालीन सत्ता ध्वस्त पार्न बनेका हुन् । विद्रोहीलाई सत्तामा प्रवेश गराउन जुन किसिमको सक्रियता, लचकता प्रो–स्ट्याब्लिस्मेन्टले देखाउँछ, त्यो यहाँ देखिँदैन । कांग्रेस र कम्युनिस्ट दुवै विद्रोहीको रूपमा देखा पर्न खोज्छन् ।
कांग्रेसमा सुरुदेखि नै सभ्रान्तहरू थिए । तर, तत्कालीन सत्ताधारीसँग असहमति राख्ने पक्ष पनि मिसियो । राष्ट्रिय कांग्रेस र प्रजातन्त्र कांग्रेसबाट मेल भएको हो नेपाली कांग्रेस । नेपाली कांग्रेसमा सभ्रान्त वर्गको सधैँ हिस्सा रह्यो । पञ्चायती व्यवस्था समाप्त भइसकेपछि जो पुराना पञ्च, धनीमानी थिए, उनीहरूको पार्टीगत रूपमा सहज छनोट कांग्रेस बन्यो । कांग्रेसमा मध्यमवर्गीय पढेलेखेको जमात पनि थियो, जसले सिद्धान्त, विचारधाराको कुरा गथ्र्यो ।
समाजवादी आन्दोलनमा दुई धार देखा पर्‍यो । मूर्त रूपमा भन्दा कार्ल काउस्कीले जुन विचार अघि सारे, त्यही विचारलाई लिएर समाजवादीहरूको एउटा हिस्सा अगाडि बढ्यो । अर्को हिस्साले लेनिनले अघि सारेका विचारलाई पछ्यायो । हामी कम्युनिस्टले लेनिनको परम्परालाई पछ्याउन थाल्यौँ । कांग्रेसहरूले काउत्सीको विचारलाई पछ्याउन थाले । कांग्रेसले भनेको प्रजातान्त्रिक समाजवादी धार खास गरेर बेलायत, युरोप, जर्मनी, फ्रान्समा बढी प्रभावी रह्यो । लेनिनहरूको धार चीन, रुस र तेस्रो विश्वको मुलुकमा बढी हाबी भएको देख्छौँ ।
नेपाली कांग्रेस जब सत्तामा जान्छ, त्यहाँभित्रको सभ्रान्त संस्कार हाबी देखिन्छ । आफूलाई ठूला मान्छे, ठूला घरानासँग जोड्ने, सभ्रान्त देखाउने प्रयास गरेको पाइन्छ । जब कांग्रेस सत्ताबाट फ्याँकिन्छ, त्यो स्थितिमा ऊ मध्यमवर्गीय बुद्धिजीवी, डेमोक्र्याट्सहरू खोज्छ र सिद्धान्तको खोजी गर्छ । मूलत: कांग्रेस धेरै वर्षदेखि सत्तामा रहिरहेकाले आफूलाई सभ्रान्त देखाउँछ, सिद्धान्तलाई त्यत्ति महत्त्व दिँदैन ।
कालान्तरमा केही पात्रले नेपालमा पुँजीवादलाई सम्पूर्ण रूपले स्विकारे । अथवा विश्व बैंक, अमेरिका, विश्व मुद्रा कोष, यिनीहरूलाई सजिलो हुने नीतिहरू अंगीकार गर्‍यो । उनीहरूलाई के गर्दा नेपालमा सहज हुन्छ, त्यो नीति बनाउनु नै कांग्रेसले पार्टीको मुख्य उद्देश्य बनायो । प्रजातान्त्रिक समाजवाद, गाउँका किसानलाई अगाडि बढाउने बिपी कोइरालाले आफूलाई बारम्बार माक्र्सवादी पनि भन्थे । उनी विकास भनेको मुख्य रूपमा राजनीति हो भन्थे । तर, अहिले आएर नेपाली कांग्रेस र केही भत्किएका कम्युनिस्टले विकास भनेको केवल आर्थिक कुरा हो भनिरहेका छन्, जुन बेठीक हो ।
जब कांग्रेस विचारधारात्मक राजनीतिका कुरा गर्छ, त्यतिवेला कांग्रेस र कम्युनिस्टबीचको स्पष्ट अन्तर देखिन्छ । कांग्रेसका नेता सुधारद्वारा, शान्तिपूर्ण ढंगले समय–समयमा आन्दोलन गरेर र धनीहरूको मन परिवर्तन गराएर समाजवाद हासिल गर्ने कुरा गर्छन् । कम्युनिस्ट कतिपय अवस्थामा बलपूर्वक र कतिपय अवस्थामा प्रगतिशील करको माध्यमबाट भए पनि गरिब र धनीबीचको खाडल पुर्न चाहन्छ ।
कम्युनिस्टहरू अर्थात् माक्र्सवादीसँग गरिबहरूको निम्ति एउटा वाणी छ । गरिब अर्थात् तल्लो वर्गका लागि बोल्ने उत्पीडनविरोधी भाषा माक्र्सवादले दिन्छ । त्यो भाषा जो बोल्छन्, त्यो भाषा बोल्ने ठाउँमा गरिब आउँछ । त्यो भाषा कम्युनिस्ट वा माक्र्सवादीले बोक्छन् । कांग्रेसमा पनि अनेकथरी विचार मिसिएका छन् । कांग्रेसको संगठनको तौरतरिका के हो त भन्ने स्पष्ट छैन ।
सरल भाषामा भन्नुपर्दा ‘कम्युनिज्म’ रोप्नुपर्छ, ‘कांग्रेस’ छर्दा हुन्छ । कम्युनिज्म फलाउन पहिला ब्याड राख्नुपर्छ । त्यो ब्याडबाट बडो जतनसाथ बिउ सार्नुपर्छ । कांग्रेस छर्‍यो भने आफैँ उम्रिहाल्छ । त्यसलाई गोडमेलको जरुरी छैन । चुनाव आउँदा कहाँ–कहाँ फलेछ भन्ने देखिन्छ ।
कांग्रेसभित्र भइरहेको स्थिति समय परिस्थितिअनुसार परिवर्तन हुन्छ भन्ने मान्यता छ । जस्तो अहिले संविधान बन्यो, कांग्रेसले आङ तानेर सुते हुन्छ । किनभने उसले आफ्नो मतदाता, समर्थकमा ठूलो बोलकबुल गरेकै छैन । बढीमा पुल, बाटो बनाउने भनेको होला । उनीहरूको जीवन, चिन्तन सोचाइमा ठूलो परिवर्तन ल्याइदिन्छु भनेको छैन । तर, कम्युनिस्टहरूले चेपाङ बस्ती, मुसहर बस्ती, कुमाल बस्तीमा गएर ठूला कुरा गरेका छन् । स्वाभाविक रूपमा यो संविधानले उनीहरूलाई सम्बोधन गरेन, कम्युनिस्ट सरकारमा गएर राम्रो काम गरेर देखाएन भने उसको बिरुवा बाँच्दैन ।
कम्युनिस्ट र कांग्रेस निरन्तर यात्रामा रहने र वेलावेला यात्रा गर्ने जस्तै हुन् । कांग्रेस वेलावेला यात्रा गर्छ । हामी कम्युनिस्ट निरन्तर यात्रा गर्छौं । त्यसकारण फुट पनि कम्युनिस्टमा बढी हुन्छ । कम्युनिस्टलाई धेरै टाढा पुग्नु छ । यो बाटो सही हो कि त्यो बाटो सही भन्नेमा बहस गर्ने र फुट्ने गर्छ ।
नेपाली कांग्रेसभित्र पनि फुट त हुन्छ नै । एक हिसाबले त नेपाली कांग्रेस सधैँ फुटेकै हुन्छ । कांग्रेसका २० जना नेताको अन्तर्वार्ता लिने हो भने २० खालको कुरा आउँछ । तर, आफ्नो इन्ट्रेस्टमा एक ठाउँमा हुन्छ ।
कांग्रेस राजनीतिक स्वतन्त्रताको पक्षपाती गर्छ, जसलाई सकारात्मक रूपमा लिन सकिन्छ । कम्युनिस्ट र कांग्रेसबीचको भिन्नता मूल रूपमा यहाँनेर नै देखिन्छ । कांग्रेस प्रजातन्त्रको राजनीतिक पक्षमाथि बढी ध्यान दिन्छ । आवधिक निर्वाचन, प्रेस स्वतन्त्रता, अभिव्यक्ति स्वतन्त्रता, संगठन गर्ने स्वतन्त्रता, मतभेद राख्ने जस्ता प्रजातन्त्रको राजनीतिक आयाममा बढी ध्यान दिन्छ ।
युरोपमा माक्र्सले ‘प्रजातन्त्रमा सामाजिक पक्ष भएन भने त्यो राजनीतिक पक्षको के अर्थ रहन्छ र ?’ भन्ने प्रश्न उठाए । जस्तो सामाजिक पक्ष भन्नाले रोजगारी पाउनु, योग्यताअनुसार भूमिका समाजमा पाउनुपर्ने हो । स्वास्थ्यमा पहुँच, शिक्षामा पहुँच, बिजुली, पिउने पानी, सडकमा पहुँच प्रजातन्त्रको सामाजिक पक्ष हो । प्रजातन्त्रको सामाजिक आर्थिक पक्षमाथि माक्र्सले जोड दिए । पछिल्लो अवस्थामा आएर माक्र्सका कतिपय अनुयायी हौँ भन्नेहरूले प्रजातन्त्रको राजनीतिक पक्षको उपेक्षा गर्न थाले । सामाजिक र आर्थिक पक्षलाई मात्रै लिए । जस्तो चीनमा अहिले पनि सामाजिक आर्थिक पक्षमा धेरै महत्त्व दिइएको छ, तर राजनीतिक स्वतन्त्रता नभएकाले त्यहाँ जनताले स्वतन्त्रता पाएका छन् कि छैनन् भन्ने थाहा छैन ।
मूलत: प्रजातन्त्रको राजनीतिक पक्षमाथि कांग्रेसहरूको जोड छ, प्रजातन्त्रको आर्थिक सामाजिक पक्षमाथि कम्युनिस्टहरूको बढी जोड छ ।
जब हाम्रा नानीहरूले हलिउड हेर्न खोज्छन्, अमेरिकन जिन्स लगाउन खोज्छन्, पढ्नलाई अमेरिकाका विश्वविद्यालय रोज्छन्, त्यसवेला हामीले त्यसको विकल्प समाजवादीहरूले दिन सकेनौँ भने कुरा बुझ्नुपर्छ– समाजवादीहरू हारिरहेका छन्, पुँजीवादीहरू जितिरहेका छन् ।
कम्युनिस्टहरूले पहिलेदेखि नै कांग्रेसीहरूलाई आरोप लगाउँदै आएका थिए, ‘तिमीहरू पुँजीवादी नै हौ । पुँजीपति वर्गको रक्षार्थ र कम्युनिस्ट क्रान्तिलाई रोक्नकै लागि आएका हौ ।’ पछिल्लो कालमा आएर उनीहरूले यो बहिष्करण र पुँजीवादका सम्पूर्ण नीतिका अगाडि हात उठाइदिए । बिपी कोइराला आदिले पुँजीवाद र कम्युनिस्टसँगै विरोध गरेका भए पनि त्यसयता कांग्रेसले पुँजीवादका अगाडि हात उठाए ।
कम्युनिस्टले आफ्नो स्पेस बढाउन धेरै मिहिनेत गर्नुपर्छ । कांग्रेस यसै बसे पुग्छ । कम्युनिस्टहरूले जतिलाई समेटे समेटे, बाँकी जम्मै कांग्रेस थिए । जब कांग्रेसले पनि केही ठाउँमा संगठन बनाउन खोज्यो, त्यहाँ गडबड खायो । कांग्रेस छँदै थिए, कांग्रेस भएकै ठाउँमा कम्युनिस्टसँग टक्कर लिन भनेर संगठन बनाउन थालेपछि त्यहाँ कांग्रेसले ठक्कर खाएको छ । कम्युनिस्टहरू स्पेस खोज्न सिपालु हुन्छन्, जहाँ पनि संगठन बनाउन सक्छन् । लोहाको काम, भाँडाको काम गर्नेहरूमा पनि कम्युनिस्टहरूले संगठन बनाउन सक्छन् । किनकि कम्युनिस्टहरूसँग माक्र्सवादको भाषा छ ।
तर, अहिले कम्युनिस्ट वा कांग्रेस दुवै आफ्नो दर्शनमा छैनन् । केहीले समातेका छन्, जस्तो कम्युनिस्टमा मोहनविक्रम सिंह छन् । कांग्रेसमा भीमबहादुर तामाङ थिए । नेपालको परिस्थितिअनुसार आफ्नो सिद्धान्तमा मैले यो विकास गरेँ भनेर देखाउने चिज कांग्रेसमा पनि भएन, कम्युनिस्टमा पनि भएन । सिद्धान्तको राजनीतिमा कांग्रेस पनि छैन, कम्युनिस्ट पनि छैन ।
स्वभावका हिसाबले भने अहिले कांग्रेस र कम्युनिस्टमा खासै भिन्नता देखिँदैन । सभ्रान्त वर्गका कांग्रेसमा छन् । उनीहरूको आफ्नो स्वभाव आचरण छन् । त्यसमुनिका मध्यमवर्गीय कोही कांग्रेस र कोही कम्युनिस्टमा बाँडिएका छन् । मध्यम वर्गका मान्छेको मनोविज्ञान एकैखाले हुन्छ । जब राजनीतिक बहस सुरु हुन्छ, त्यो वेला मात्रै उनीहरू भिन्न देखिन्छन् ।