
﻿बितेका ६ वर्षमा अमेरिकी व्यापार व्यवसायले करिब एक करोड ४० लाख नयाँ रोजगारी सिर्जना गरेको छ । यो प्रगतिलाई कायम राख्न हामीले आर्थिक वृद्धिका हरेक क्षेत्रका हर अवसर छोप्नुपर्छ । आज देशबाहिर हेर्ने हो भने सबैभन्दा ठूला आर्थिक अवसर एसिया–प्रशान्त क्षेत्रमा छ, जुन पृथ्वीकै सबैभन्दा घना आवादीयुक्त र लाभपूर्ण बजार हुँदै छ । यो क्षेत्रमा व्यापार बढ्नु भनेको अमेरिकी व्यवसाय तथा अमेरिकी कामदारलाई वरदानसमान हो । र, यसले हामीलाई हाम्रा आर्थिक प्रतिस्पर्धीसामु खडा हुन अवसर पनि दिन्छ, जसमा चीन पनि पर्छ ।
निश्चय पनि चीनको सबैभन्दा ठूलो आर्थिक अवसर पनि यसको छिमेकीहरूमा रहेको छ, जसले गर्दा चीन कत्ति पनि समय खेर फालिरहेको छैन । हामीले यो कुरा गरिरहेका वेला चीन एउटा व्यापार सम्झौता तयार गर्न लागिरहेको छ, जसले सबैभन्दा तीव्र गतिमा बढिरहेको बजारलाई समेट्छ । त्यसले अमेरिकी रोजगारी, व्यापार र सरसामानलाई जोखिममा पार्छ ।
गत हप्ता मात्र ‘रिजनल कम्प्रिहेन्सिभ इकोनोमिक पार्टनरसिप’सम्बन्धी सम्झौताबारे छलफल गर्न चीन र अन्य १५ वटा राष्ट्र अस्ट्रेलियामा जम्मा भए । उनीहरूले यो वर्षको अन्त्यसम्म त्यसलाई निष्कर्षमा पुर्‍याउने योजना बनाएका छन् । उक्त व्यापार सम्झौताले सरकारी सहायता प्राप्त वा राज्यको स्वामित्व रहेका संस्थानको अनुचित प्रतिस्पर्धालाई रोक्दैन । त्यसले खुला र नि:शुल्क इन्टरनेटको सुरक्षा गर्दैन । न यसले बौद्धिक सम्पत्तिको अधिकारको सम्मान गर्छ । यसले हाम्रा श्रमिक र हाम्रो वातावरणका लागि उच्च मापदण्ड सुनिश्चित गर्दैन ।
भाग्यवश अमेरिकासँग यस्तो योजना छ, जसले यी सबै लक्ष्य भेट्टाउँछ । प्रशान्त शक्तिका रूपमा अमेरिकाले उच्च मापदण्डको ट्रान्स–प्यासिफिक पार्टनरसिप (टिपिपी) लाई अघि बढाएको छ । यो सम्झौताले अमेरिकी श्रमिकलाई अग्रस्थानमा राख्छ र एक्काइसौँ शताब्दीमा व्यापारको सडकमा हामीले नै नियम लेख्न पाउने सुनिश्चिता गर्छ ।
यो सहमतिले अमेरिकाको अर्थतन्त्रलाई बलियो बनाउँछ । टिपिपीले ४० प्रतिशत विश्वअर्थतन्त्रको प्रतिनिधित्व गर्ने १२ वटा देशलाई एकैठाउँ ल्याउँछ । त्यसले निजी संस्थाले सरकारी स्वामित्वका संस्थासँग स्वच्छ प्रतिस्पर्धा गर्न पाउँछ । यसले इन्टरनेटलाई खुला र नि:शुल्क राख्छ । यसले हाम्रा सर्जकले जोखिम मोलेर निर्माण गरेका बौद्धिक सम्पत्तिको रक्षालाई बलियो बनाउँछ । र, यसले १८ हजारथरि करलगायतलाई खारेज गर्दै हाम्रा सामान बाहिर बेच्न पाउने अवरोधलाई हटाउँछ । सरल शब्दमा भन्दा टिपिपी लागू भएपछि, अमेरिकी व्यवसायले उत्पादन गरेको ठूलो हिस्सा निर्यात गर्न सक्छ । त्यसको अर्थ हो, उच्च–तलब भएका रोजगारीलाई भरथेग पुग्नु ।
यो सहमतिले अमेरिकाको राष्ट्रिय सुरक्षा पनि मजबुत बनाउँछ । जब कम मानिस गरिबीको मारमा हुनेछन्, जब हामीले विनिमय गर्ने पार्टनरहरूले राम्रो गर्नेछन्, जब हामी रणनीतिक महत्त्वको क्षेत्रका अर्थतन्त्रसँग हाम्रो अर्थतन्त्र जोड्नेछौँ, अमेरिका बलियो पनि हुनेछ र सुरक्षित पनि ।
तर, टिपिपी वास्तविकता भएन भने यी केही पनि हुनेछैन । किनभने, एसिया–प्रशान्त क्षेत्रले अमेरिकाविना पनि आर्थिक एकीकरणलाई जारी राख्नेछ । हामी या त यो प्रक्रियालाई नेतृत्व गर्न सक्छौँ अथवा समृद्धि हाम्रो छेउबाट अघि बढेको हेरिरहनेछौँ ।
टिपिपी भएन भने अमेरिकी सामानले करको उच्च दरलगायत व्यापार अवरोध सामना गरिरहनुपर्नेछ । अमेरिकी व्यापारले एसियाली बजारमा प्रतिस्पर्धात्मक पहुँच गुमाउनेछ । अमेरिकाभरिका रोजगारदाताले अन्य देशका कम्पनीसँग प्रतिस्पर्धा गर्ने मौका गुमाउनेछन् ।
व्यापार सम्झौताबारे मानिसमा हुने अविश्वास म बुझ्छु, खासगरी तिनीहरू जो स्वचालन तथा विश्वव्यापीकरणको चर्को मारमा परेका छन् । तर, विश्व अर्थतन्त्रबाट आफूलाई एक्ल्याउन पर्खाल निर्माण गर्नु भनेको त्यसले उपलब्ध गराउने अविश्वसनीय अवसरबाट पनि आफूलाई एक्ल्याउनु हो । वास्तवमा, अमेरिकाले नियम लेख्नुपर्छ । अमेरिकाले निर्णय गर्नुपर्छ । अन्य देशले अमेरिका र यसका पार्टनरले निर्धारण गरेको नियमअनुसार खेल्नुपर्छ, त्यसको उल्टो होइन ।
टिपिपीले यो बल प्रदान गर्छ । त्यसले मेरो प्रशासन यो सहमतिलाई पारित गर्न कंग्रेसमा रहेका नेतासँग नजिकबाट काम गरिरहेको छ । जति पर्खियो, यो पारित गर्न झन् कठिन हुनेछ । विश्व परिवर्तन भएको छ । नियम पनि त्यससँगै परिवर्तन भइरहेका छन् । अमेरिकाले नियम लेख्नुपर्छ, चीनजस्ता देशले होइन ।(ओबामा अमेरिकाका राष्ट्रपति हुन्) बासिंगटनपोस्टबाट