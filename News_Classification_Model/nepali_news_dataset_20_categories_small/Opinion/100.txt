सञ्चारमाध्यमहरूका अनुसार नेपाल कम्युनिस्ट पार्टी (एमाले) का एक उच्च नेताले भनेका छन्, ‘भारतले नेपालको सीमामा लगाइरहेको ‘अघोषित नाकाबन्दी’ अन्त्य नगरे प्रधानमन्त्री खड्गप्रसाद शर्मा ओलीले आफ्नो पहिलो विदेश भ्रमण भारतको सट्टा चीनबाट गर्न सक्छन् ।’
ओली प्रधानमन्त्रीको पदमा गत अक्टुबरमा निर्वाचित भएका हुन् । सामान्यतया नेपाली प्रधानमन्त्री चीनभन्दा भारतबाट नै आफ्नो पहिलो विदेश भ्रमण सुरु गर्छन् । पछिल्ला रिपोर्टहरूले संकेत गर्छन्– नेपाल सरकार बलियो दक्षिणी छिमेकी भारतद्वारा उसको आन्तरिक मामिलामा भइरहेको हस्तक्षेप सहन गर्न सक्दैन ।
गत वर्ष नेपालको संविधानसभाले नयाँ संविधान जारी गर्‍यो । भारतसँग नजिक रहेको एउटा जातीय अल्पसंख्यक, मधेसीले आफ्नो छुट्टै प्रदेश हुनुपर्ने माग गरे । नयाँदिल्लीले सार्वजनिक रूपमा मधेसीको प्रस्तावको समर्थन गर्‍यो, तर नोपलको संविधानसभाले पारित गरेको संविधानमा त्यो माग अस्वीकार गरियो । परिणामस्वरूप नेपालमा अस्तव्यस्त अवस्था उत्पन्न भएको थियो । भारतले त्यसपछि सीमामा तनाव देखिएको भन्दै नेपालमाथि सेप्टेम्बर २३ बाट ‘अघोषित नाकाबन्दी’ लगायो । वीरगन्ज नाका अहिलेसम्म बन्द छ । यो सहरले नेपालको दक्षिण भू–भागलाई भारतसँग जोड्छ र भारत–नेपालबीच हुने व्यापारको ७० प्रतिशत यही नाकाबाट हुन्छ ।
भूपरिवेष्ठित नेपालको उत्तरतिर चीन छ भने दक्षिणतिर भारत छ । ऐतिहासिक, जातीय, धार्मिक र भौगोलिक अवस्थाका कारण नेपालको राजनीतिक र आर्थिक क्षेत्रमा भारतको भयंकर दबाब छ ।
नेपालको अर्थतन्त्र, खासगरी ऊर्जा आपूर्ति भारतमाथि निकै आश्रित छ । भारतसँग नेपालको व्यापार ७० प्रतिशतजति रहेको अवस्थामा, महिनौँसम्मको सीमा नाकाबन्दीले नेपालीको दैनिक जीवन नराम्रोसँग गडबड भएको छ नै, झन्डैझन्डै सामाजिक सिथिलताको अवस्थामा पुर्‍याएको छ ।
यस्तो संकटलाई न्यूनीकरण गर्न नेपालको आग्रहमा चीनले तेल उपलब्ध गरायो । तर, लामो दूरी, सडकको खराब अवस्था र भूकम्पपछिको विच्छेदका कारण ठूलो परिणाममा सहयोग गर्न सकेन ।
भारतको नाकाबन्दीले अर्को देशको आन्तरिम मामलामा अहस्तक्षेप सिद्धान्तको उल्लंघन हुन्छ । अन्य देशले राजनीतिक माध्यमबाट आफ्नो विचार र केही हदसम्म प्रभाव देखाउन सक्छन् । तर, आर्थिक नाकाबन्दी लगाउँदा त्यसले देशहरूका बीचमा र एसियामै स्वच्छ र साझेदारीपूर्ण राजनीतिक तथा आर्थिक ढाँचा निर्माणमा सहजीकरण गर्दैन ।
चीनले विद्युत् र यातायातजस्ता नेपालको पूर्वाधार विकास गर्न ठूलो परिणाममा आर्थिक सहयोग प्रदान गरेको छ । तर, भौगोलिक सीमितताका कारण चीनले खासै धेरै भने गर्न सक्दैन ।
नेपाल र भारतबीचको विवादले चीन–नेपालबीचको व्यापार–पारवहनको कमजोरी बाहिर आयो । १९६० मा बनेको चीन–नेपाल राजमार्ग (जसले काठमाडौंलाई चीनको जाङ्मुसँग जोड्छ) ले यी दुई छिमेकीबीचको जमिनी व्यापारको ७० प्रतिशत ओगट्छ ।
उक्त राजमार्गको यात्रा गर्दा मैले सडकका छेउमा रहेका थुप्रै साना पसलमा चिनियाँ सामान बेचिरहेको देखेको थिएँ । सामानले भरिएका ट्रक चिनियाँ क्षेत्रबाट काठमाडौंतिर गइरहेका थिए । जाङ्मु बजारको पारिपट्टि कोदारीमा मानिसहरू ढाडमा सामान बोकिरहेका थिए । तर, सडकको अवस्था डरलाग्दो गरी खराब थियो । नेपालमा गएको २०१५ अप्रिलको विनाशकारी भूकम्पले त यो सडक मार्गलाई पूरै बन्द गरिदियो र चीनसँगको नेपालको व्यापार लगभग ठप्पै बनाइदियो । यसबाट नेपाली अर्थतन्त्रमा थप झड्का लाग्यो ।
अहिलेको प्राथमिकता उक्त राजमार्गलाई पुनर्ताजगीकरण गर्नु रहेको छ । चीनले यो राजमार्गलाई पुनस्र्थापित गर्ने र यसमा सुधार गर्ने आयोजनालाई उसको ‘एक भेग, एक सडक’ पहलकदमीको एक हिस्सामा सूचीकृत गर्न सक्छ ।
चीन–नेपाल आर्थिक तथा व्यापार सम्बन्धलाई प्रोत्साहन गर्दा यसले अन्तत: भारतलाई पनि फाइदा गर्छ । यो सडकमार्गले चीनलाई भारत र बंगलादेशसँग जोडन मद्दत गर्छ । त्यस्तै यसले नेपाललाई चीन, थाइल्यान्ड र म्यानमारसँग पनि जोड्छ जसले दक्षिण एसिया र दक्षिणपूर्वी एसियाको सम्पर्कलाई वृद्धि गर्छ । यसले भारतलाई अझ खुल्न प्रोत्साहन गर्नेछ ।
(गङ पिपल्स डेलीका वरिष्ठ सम्पादक हुन्)ग्वोबल टाइम्सबाट 
