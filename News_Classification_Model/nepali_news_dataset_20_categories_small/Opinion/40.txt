
﻿
भारतीय प्रधानमन्त्री नरेन्द्र मोदीले लाहोरमा पाकिस्तानी प्रधानमन्त्री सरिफलाई भेटेर नयाँ पहल लिएका थिए । उनीहरूले नयाँ तरिकाले शान्तिवार्ता सुरु गर्ने सहमति गरेका थिए । उनीहरूले प्रमाणविना एकअर्कालाई आक्षेप नलगाउने आश्वासन पनि दिएका थिए ।
उनीहरूको शंका सही निस्कियो । लाहोर भेटघाटको केही दिनमै पठानकोटमा आक्रमण भयो, र सँगै दुवै प्रधानमन्त्रीको वास्तविक परीक्षा सुरु भयो । भारतले केही पाकिस्तानीलाई आरोप लगायो, तर पाकिस्तानले सरकारलाई लगाएन । पाकिस्तानले आक्रमणको निन्दा मात्र गरेन, यसलाई शान्ति प्रक्रियाविरुद्ध षड्यन्त्र नै भन्यो ।
विगतमा जस्तो यसपटक हतारमा वक्तव्य आएनन् । जनवरी ५ को साँझ मोदीले नवाजलाई फोन गरी केही घन्टामै आक्रमणकारीमाथि कारबाही चाहेको बताए । नवाजले आफू श्रीलंकामा रहेको र इस्लामावाद फर्केपछि ठोस कदम उठाउने आश्वासन दिए । उनले भारतीय सरकारले प्रमाणविना पाकिस्तानी सरकारलाई दोष नलगाएर परिपक्वता देखाएकोमा प्रशंसा पनि गरे । भोलिपल्टै, पाकिस्तानी सेना प्रमुख जनरल राहिद सरिफले रावलपिन्डीमा कमान्डरहरूको बैठक बसाले र आतंककारी संगठनविरुद्ध शून्य सहनशीलताको नीति दोहोर्‍याए ।
नवाज जनवरी ६ को साँझ इस्लामावाद पुगे र भोलिपल्टै सबै सम्बन्धित अधिकारीलाई भारतीय सरकारले दिएको सूचनालाई जाँच गर्न र कारबाही गर्न निर्देशन दिए । पन्जाब (पाकिस्तानी) पुलिस र अन्य सुरक्षा एजेन्सीले प्रान्तका दक्षिणी भागमा छापा मार्न थालिसकेको छ । केही दिनमै एउटा ठूलो घोषणा आउन सक्छ ।
पठानकोट आक्रमणबारे भारतीय मिडियामा निकै चर्चा भइरहेको छ । भारतीय मिडिया प्रत्येक घन्टा पाकिस्तानको आलोचना गरिरहेको छ, तर मोदीले लाहोर भेटमा नवाजलाई टिभीका शीर्षकका आधारमा नीति नबनाउन सचेत गराएका थिए । नवाजलाई राम्ररी थाहा छ, पठानकोट आक्रमणका मुख्य जिम्मेवारलाई कारबाही नगरे मध्य–जनवरीमा विदेश सचिवस्तरको वार्ता गर्न भारतलाई अप्ठ्यारो हुनेछ । केही शुभचिन्तकले उनलाई भारतले आरोप लगाउँदैमा अन्धाधुन्ध कारबाही नगर्न सुझाब पनि दिएका छन् । उनले प्रधानमन्त्रीले विनाआधार कारबाही नगर्ने प्रस्ट पारेका छन् । तर, पुष्टि भयो भने ती अपराधीलाई भारतका दुश्मनका रूपमा होइन, पाकिस्तानका दुश्मनका रूपमा व्यवहार गरिनेछ ।
भारत र पाकिस्तानका सुरक्षा सल्लाहकार कैयौँ हप्तादेखि सम्पर्कमा छन् । उनीहरू मिडियालाई थाहै नदिई महत्त्वपूर्ण सूचना पनि साटासाट गरिरहेका छन् । नयाँदिल्ली र इस्लामावादबीच उच्च तहको विश्वास स्थापित गर्न दुवैले खेलेको भूमिकालाई श्रेय दिनैपर्छ । बैंककमा भएको चार घन्टा लामो वार्ता दुई देशबीच नयाँ खालको कूटनीतिको सुरुवात थियो । तर आश्चर्य, उनीहरूले पुरानो अडान लिएनन् र नयाँ दिशा र नयाँ विचारसहित अघि बढ्ने निर्णय गरे ।
त्यसैकारण मोदीले नवाजलाई लाहोरमा भेट्दा पाकिस्तानी राष्ट्रिय सुरक्षा सल्लाहकार नसिर खानको प्रशंसा गरेका हुन् । नवाजले पनि इस्लामावादमा सुष्मा स्वराजलाई भेट्दा भारतीय सुरक्षा सल्लाहकार अजित डोभलेको प्रशंसा गरेका थिए । दुई देशका सुरक्षा सल्लाहकारको यथार्थवादी पहलले दुवै प्रधानमन्त्रीलाई नयाँ कदम चाल्न र नयाँ अडान लिन मद्दत मिलेको छ । नवाजले पठानकोट आक्रमणलाई उनीमाथिको प्रत्यक्ष चुनौतीको रूपमा लिएका छन् । उनी घरेलु परिणामबारे सचेत छन् तर आरोपित अपराधीविरुद्धको प्रमाण बलियो भए विपक्षीले पनि साथ दिनेमा उनी विश्वस्त छन् । पठानकोट आक्रमण भारतीय सर्वसाधारणको मन र मस्तिष्क जित्ने अवसर पनि बन्न सक्छ ।
(मिर पाकिस्तानको जिओ टेलिभिजनसँग आबद्ध पत्रकार हुन्)द इन्डियन एक्सप्रेसबाट