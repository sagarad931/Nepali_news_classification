
﻿नेपाली विद्यार्थी आन्दोलनको सबैभन्दा ठूलो र प्रभावशाली विद्यार्थी संगठन नेपाल विद्यार्थी संघ (नेविसंघ) को ११ औं महाधिवेशन आइतबारदेखि काठमाडौंमा हुँदैछ । १० औं महाधिवेशनको ९ वर्ष पछि र ७ पटकसम्म घोषणा हुँदै स्थागित गर्दै गरिएकाले ने.वि. संघको यस महाधिवेशनलाई निकै चासोका साथ हेरिँदैछ ।
शुभराम बस्नेत
संघको विधानलाई सशर्त स्वीकार गरेर महाधिवेशन गरिएको हुन्थ्यो भने यस बीचमा चारवटा महाधिवेशन भइसक्नुपर्ने थियो । अर्थात यतिबेला नेवि संघलाई १५ औं महाधिवेशनको चटारोले छोइसकेको हुनुपर्ने थियो ।
विपिन कोइरालाको सभापतित्वमा ०२७ साल जेठ ६ गते नेवि संघ विधिवत स्थापना भएको हो । यस हिसावले यो संगठन स्थापना भएको ४६ वर्ष भयो । प्रत्येक दुई वर्षमा महाधिवेशन भएको हुन्थ्यो भने अहिले हामी २३ औं महाधिवेशनको संघारमा हुने थियौं ।
भन्नै परेन, नेपाली कांग्रेस प्रजातान्त्रिक मूल्य, मान्यता र आदर्शका लागि आजादी भएको पार्टी हो । यस पार्टीले कम्युनिष्ट लगायत अन्य केही संगठनहरुलाई अप्रजातान्त्रिक र निरकुंश भन्दै आएको छ । हो पनि त्यस्तै । कांग्रेस जस्तो प्रजातान्त्रिक पार्टी अर्को छैन । तर, हामीले नै अप्रजातान्त्रिक भनेका पार्टीका भातृ संगठनले समेत ढिलोमा दुई/अढाई वर्षभित्रमा अधिवेशन गर्दै आएका छन् ।
दुःखका साथ भन्नुपर्छ, अप्रजातान्त्रिक भनिएका र हामी प्रजातान्त्रिक ठहरिएकाहरुबीचको यो भेद खुट्याउने हो भने ने.वि. संघ अहिले के भइरहेको छ र कस्तो कान्छो संगठनमा दरिँदै छ ? लाजमान्नै पर्ने अवस्था छ ।
विश्वविद्यालय टेक्न छाडेको १२/१५ वर्ष बितिसकेकाहरु अधिवेशनमा घोडचढीको प्रतिस्पर्धामा छन् यतिबेला । तर, दुर्भाग्यको कुरा के भने उनीहरुले विश्वविद्यालय त्याग्दा नर्सरी र एलकेजी पढदै गरेका ‘नानी-बाबु’ हरु विश्वविद्यालयमा प्रवेश गरेर ‘मेरिटलिष्ट’ मा प्रतिस्पर्धा गर्दैछन् । तिनको मष्तिष्क, उमेरजन्य स्वभाव र चाहिरहेको विकल्पबारे विश्वविद्यालय छाडेको १५ वर्ष भइसकेकाहरुले कसरी सम्वोधन गर्लान् ? यतिबेलाको यक्ष प्रश्न यही नै हो । टिकट बाडफाँडको हैरानीमा रहेका नेताहरुले विद्यार्थीले खोजेको/चाहेको नेतृत्व र समयको गतिबाट पछि धकेलिइसकेकाहरुबीचको खाडल बुझ्न सकेनन् भने नतिजा विद्यार्थीहरुको हित अनुकूल ननिस्कने निश्चित छ ।
विद्यार्थी फाँटबाटै उज्यालो व्यक्तित्व बनाएर पार्टी नेतृत्वको मध्यम तहमा पुगेका एकाध नेताहरुको अर्कमन्यता र गलत कार्यशैलीका कारण पनि नेविले जति उर्जा र क्षमताका साथ काम गर्नुपर्ने हो त्यसो गर्न सकिरहेको छैन । त्यस्ता नेताहरुले एकातिर युवा विद्यार्थीहरुसँग सबैभन्दा नजिक छौं भनेर दाबी गर्दै शीर्ष नेताहरुलाई अल्मल्याउने र अर्कातिर यो वा त्यो बहानामा महाधिवेशन हुन नदिई कांग्रेसको जुझारु कार्यकर्ता उत्पादन गर्ने सुन्दर नर्सरीलाई बेर्नामै निमोठने कार्य गरिरहेका छन् । गलत मनसाय भएका नेताहरुले यसो गरेर ब्यक्तिगत फाइदा के लिइरहेका छन् भने विद्यार्थी नेतृत्व भटाभट उत्पादन हुन नपाएपछि पार्टीभित्र उनीहरुले नै जमिनदारी प्रथा चलाउने मनमौजी पाइरहेका छन् ।
महाधिवेशनको उदघाटनको दिन आइपुग्दासमेत नेविसंघका आगामी एजेण्डा के हुने ? संघको जीवनलाई कसरी उर्जावान् बनाउन सकिन्छ भनेर जसरी घनिभूतरुपले बहस हुनुपर्ने हो, त्यो नहुनुले विद्यार्थी पंक्तिमा ठेकेदारी चलाउनेहरुले फेरि एकपटक सुकुमार नेतृत्व उत्पादन गर्ने कारखानालाई सिमझार बनाउने प्रपञ्च त रचिरहेका छैनन् ? प्रश्न अझै पनि किनारामा पुगिसकेको छैन् । टीके प्रथा हावी हुने हो कि भन्ने त्रास उत्तिकै छ ।
सवाल यहाँनेर गम्भीर छ कि अध्यक्षका प्रत्यासीहरु अन्तिम क्षणसम्म पनि कुन नेताका घरमा कति छिटो धाउन र प्रभाव पार्न सकिन्छ त्यति छिट्टो टिकट पाउन सकिन्छ भन्ने ‘प्राण घातक दौड’ मा छन् । यसबेला होडवाजीको पि्रयता त यो हुनुपर्दथ्यो कि कसको नीति, योजना र कार्यक्रम कस्तो छ ? कुन विद्यार्थी नेता जिल्ला-जिल्लामा पुगेर विद्यार्थीका पीडा र मर्ममा सहभागी भएको छ ? किनभने कुनै अमूक नेताको निकट बसेर टिकट पाउनु वा अनुहार चहक बनाउनुले मात्र विद्यार्थी संगठन चल्न सक्तैन ।
नेविसंघको जारी यस महाधिवेशनमा जे कुरामा प्रतिस्पर्धाको बुर्कुसी नहुृनु पर्ने हो, मैदानमा त्यहीखाले झाँकीहरु देखिन थालेका छन् । झण्डै २० वर्ष यता कोइराला परिवार बाहिरबाट पार्टी सभापतिमा शेरबहादुर देउवा निर्वाचित भएपछि नेविसंघको महाधिवेशन हुन लागेकाले पनि यसले फरक नतिजा दिने अपेक्षा हुनु चाहिँ स्वभाविकै छ ।
चासो सार्थक नेतृत्वको
आफ्नो ४६ वर्षको इतिहासमा नेविसंघले १७ जना अध्यक्ष पाएको छ । अझ खुशीको कुरा के भने पार्टी सभापतिसमेत नेविसंघकै पूर्व अध्यक्ष शेरबहादुर देउवा निर्वाचित भइसक्नुभएको छ । पार्टी सभापतिमा पूर्वअध्यक्ष देउवाको विजयले नेविसंघको गरिमाको अर्थ बोध हुन्छ । किनकि नेपाली कांग्रेसबाहेक कुनै पनि पार्टीमा त्यसको जुझारु विद्यार्थी संगठनका अध्यक्ष नेतृत्वमा पुग्न सकेका छैनन् । त्यसको बाजी मार्ने कांग्रेस मात्र पहिलो पार्टी हो । सभापति देउवा बाहेक १२ जना पूर्वअध्यक्षले समेत नेपाली कांग्रेसको वर्तमान केन्द्रीय कमिटीमा प्रतिनिधित्व गरिरहेका छन् ।
पूर्वअध्यक्ष महेन्द्र शर्मा र रञ्जित कर्ण पार्टी महाधिवेशनमा केन्द्रीय सदस्यमा पराजित भएका थिए भने एक जना पूर्व अध्यक्ष केशव सिंह उम्मेदवार नै बनेनन् । प्रथम अध्यक्ष विपीन कोइराला राजनीतिमै सक्रिय छैनन् ।
पार्टी सभापतिको कुर्सीमा पुग्ने नेविसंघको दोस्रो अध्यक्ष शेरबहादुर देउवाबाहेक तेस्रो अध्यक्ष विमलेन्द्र निधी, चौथो ज्ञानेन्द्रबहादुर कार्की, छैठौं बालकृष्ण खाँण, सातौं एनपी साउद, १० औं विश्वप्रकाश शर्मा र ११ औं अध्यक्ष किशोरसिंह राठौर वर्तमान संस्थापन पक्षमा छन् । पाँचौं अध्यक्ष बलबहादुर केसी, आठौं धनराज गुरुङ, नवौं गोविन्द भट्टराई, १२ औं गुरुराज घिमिरे, १३ औं केशव सिंह, १४ औं महेन्द्र शर्मा, १५ औं प्रदीप पौडेल, १६ औं कल्याण गुरुङ र १७ औं रञ्जित कर्ण पौडेल समूहमा देखिन्छन् ।
यस हिसावलाई छाडेर विगतमा संघको केन्द्रीय समितिमा रहेकाहरुको सूचीलाई जोडने हो भने त यतिबेला नेपाली कांग्रेसको वर्तमान केन्द्रीय समिति नेविसंघमय छ । तर, यही समयको दौरानमा नेविसंघ भने सात पटकसम्म महाधिवेशन रोकिएर घाइते हालतमा उपचारको खोजीमा छ ।
यसैवीच ०६४ सालमा सम्पन्न १० औं महाधिवेशनबाट प्रदीप पौडेल अध्यक्षमा निर्वाचित भएका थिए । त्यसपछि अहिलेसम्म महाधिवेशन नहुँदा धेरै नेता-कार्यकर्ता निरास हुँदै कांग्रेस आन्दोलनबाटै बाहिर पुगिसकेका छन् । कांग्रेसबाट बाहिर हुत्तिँदै गरेका नेविसंघका उत्पादनलाई रोक्न नसक्ने हो भने आगामी दिनमा हामीसँग पश्चाताप बाहेक थप कुरा बाँकी रहने छैन । यसो भन्दैमा महाधिवेशनको कर्मकाण्डी पुर्‍याएर टालटुले नेतृत्व ल्याउनुपर्छ भन्ने पनि होइन ।
यसमाथि नेविसंघको विगत कस्तो पनि छ भने मुख्य नेतृत्वले धाप दिएर ‘आधिकारिक’ भनिएका उम्मेदवारले पल्टा खाएका छन् । निकट अतीतलाई मात्र केलाउने हो भने कांग्रेस प्रजातान्त्रिकको भातृ संगठन नेवि संघको नेपालगञ्ज महाधिवेशनमा संस्थापनका आधिकारिक उम्मेदवार नृप विष्ट थिए । तर, ‘वागी’ जस्तो बन्न वाध्य कल्याण गुरुङ प्रतिनिधिको मन जितेर अध्यक्ष निर्वाचित भए ।
यता नेपाली कांग्रेसनिकट नेविसंघले चितवनमा महाधिवेशन गरेको थियो । त्यस अधिवेशनमा सभापति गिरिजाप्रसाद कोइरालाको आधिकारिक उम्मेदवार थिए, बद्री पाण्डे ।
यहाँ पनि कोइरालाको विश्वास पात्र बन्न नसकेका प्रदीप पौडेल अध्याधिक मत ल्याएर अध्यक्ष बन्न सफल भए । महाधिवेशनको संघार आइपुग्नै लाग्दा नेतृत्वले विगतका यी पाठबाट पक्कै सिक्ला भन्ने आशा गरौं ।
विद्यार्थी र तरुण दलको नेतृत्वबाट पार्टी नेतृत्वमा पुगेकाहरुमा समेत आफुभन्दा पछिका जुझारु पुस्तालाई तलै रोकेर ‘एस म्यान’ हरु बटुल्दै उपरी संरचनामा हालीमुहाली गर्ने मानसिकता बिकास हुँदै गएको देखिन्छ । यसले पार्टीलाई त खियाउदै लैजान्छ नै, आधुनिक विश्व जगतसँग परिचित हुन थालेका अध्ययनशील युवा पिढीँलाई पार्टीप्रति विरक्ति जनाउँदै बाहिरिन बाध्य बनाउने निश्चित छ । यस्तो दुःखद अवस्थाको अन्त्य गर्न पनि नेतृत्वले समक्ष र जुझारु नेतृत्व खोजोस् भन्ने आवाजलाई नेवि संघका शुभेच्छुकहरुले मुखरित गरिरहेका छन् । थप चाहिँनेतृत्वकै खुशी !
(शंकरदेव क्याम्पसका स्ववियु सभापति रहेका बस्नेत अध्यक्षका दाबेदार हुन् )