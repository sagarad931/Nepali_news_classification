
﻿थेडा स्कोकपोल
मे महिनाको अन्त्यतिर अमेरिकी राष्ट्रपतिका सम्भावित रिपब्लिकन उम्मेदवार डोनाल्ड ट्रम्प फेरि समाचारमा छाए । उनले लोकप्रिय पूर्वराष्ट्रपतिलाई ‘बलात्कारी’को आरोप नै लगाए । त्यस्तै सम्भावित डेमोक्रेटिक उम्मेदवार हिलारी क्लिन्टनले जितेमा ‘जेलबाट सबै हिंस्रक अपराधीलाई छोडिदिन्छिन्’ भने ।
ट्रम्पलाई उम्मेदवारीबाट रोक्ने प्रयत्न लगभग समाप्त भएका छन् । र, रिपब्लिकन संस्थापन गँवार, जातिवादी, प्रस्तुतिको शैली नभएको र चञ्चले प्रकृतिका ट्रम्पसँग समायोजन गर्न निरन्तर लागिरहेका छन् । एकजना रिपलिब्लकन पार्टीको सिनेटका सहयोगीले भने, ‘जंगली जनावरलाई बेवास्ता गर्नुभन्दा त्यसमाथि सवार हुनु राम्रो हुन्छ ।’
निश्चय नै धेरैले यसलाई उपेक्षा गर्ने प्रयत्न गरे । जब ट्रम्पले रिपब्लिकन पार्टीबाट उम्मेदवार बन्ने घोषणा गरे तब पण्डित तथा राजनीतिक वैज्ञानिकले उनको प्रयासलाई रोक्ने बलियो कारण खोज्न थाले । म कम निश्चिन्त थिएँ, किनकि २०१० र २०११ मा हामीले गरेको अध्ययनमा सभ्रान्त शक्तिले रिपब्लिकन पार्टीलाई अझ दक्षिणतिर तान्न सहयोग गरेको थाहा पाएका थियौँ ।
हालै मात्र मैले संगठित रुढिवादी राजनीतितिरको बदलावबारे एक सहकर्मीसँग मिलेर अध्ययन गरेकी थिएँ । यस्तो बदलावमा चाल्र्स र डेभिड कोचजस्ता अर्बपति दाजुभाइको उदय पनि समावेश थियो, जसका थिंकट्यांक र वकालत संस्थाहरूको नेटवर्कले उग्र स्वतन्त्र बजारको आर्थिक एजेन्डालाई प्रोत्साहन दिएका थिए । धनी चन्दादाता र आक्रोशित लोकप्रियतावादीहरूको तानातानमा रिपब्लिकन पार्टीमा ट्रम्पको उदय भयो ।
ओबामाको राष्ट्रपतिकालको सुरुवाततिर अमेरिकाका प्रथम काला राष्ट्रपतिलाई अवैधानिक करार गर्ने प्रयत्नको सुरुवातपछि ट्रम्प चर्चित भए । ट्रम्पले त्यसवेला ओबामा अमेरिकी भूमिबाहिर जन्मेकाले राष्ट्रपतिका लागि योग्य नभएको दाबी गरेका थिए । अप्रिल २०११ को सर्वेक्षणमा के देखियो भने २०१२ को राष्ट्रपतीय निर्वाचनमा रिपब्लिकन पार्टीका तर्फबाट ट्रम्प अन्य प्रतिस्पर्धीभन्दा अघि देखिए ।
ट्रम्प चुनावमा भने लडेनन्, तर तल्लो तहका ‘टि–पार्टी’वालाहरू पहिल्यै अवैधानिक आप्रवासीविरुद्ध खनिइसकेका थिए । त्यसबेला प्राइमरीहरूमा आधाभन्दा बढी रिपब्लिकन मतदाताले तत्कालीन उम्मेदवार मिट रोम्नीको विकल्प खोजिरहे तर भेटेनन् । त्यसवेला ओबामालाई रोक्न पार्टी संस्थापन असफल भएपछि उनीहरू रिसाइरहेका थिए । २०१६ को राष्ट्रपतीय निर्वाचनको मुखमा उनीहरू फेरि जुर्मुराए र संस्थापन विरोधी उम्मेदवारको खोजी गरे ।
मतदाताको यस्तो भावनालाई आफूअनुकूल बनाउन, टेक्सासका सिनेटर टेड क्रुजले बारम्बार पार्टी नेताको खोइरो खने । तर, मिडियामा दबदबा राख्ने ट्रम्पले क्रुज र अरू प्रतिस्पर्धीलाई छेउ लगाइदिए । बिस्तारै ट्रम्पले अन्धराष्ट्रवाद, इस्लामफोबिया र नेताविरुद्धको आक्रोशलाई अपनाउन थाले । सञ्चार–माध्यमले उनलाई कमसेकम दुई अर्ब डलरबराबरको नि:शुल्क कभरेज दिए ।
ट्रम्पका एजेन्डा धेरै युरोपेली लोकप्रियतावादी दलका नारासँग मेल खान्छन्, आप्रवासीविरुद्ध कठोरता, आर्थिक अन्धराष्ट्रवाद र सम्बन्धित देशमा जन्मेकालाई मात्र सामाजिक सुविधा । तर, कुनै ठूलो अमेरिकी पार्टीले त्यस्तो कार्यक्रम अगाडि सारेको छैन । अति दक्षिणतिर लागेको रिपब्लिकन पार्टीका नेताले समेत त्यो अवलम्बन गर्न सकेका छैनन् । ट्रम्पले भने ‘अमेरिका पहिला’ को राष्ट्रवाद र संरक्षणवादलाई खुला गरिदिए । ल्याटिनो आप्रवासी, स्वतन्त्र महिला र अल्पसंख्यकविरुद्ध उभिएका ट्रम्प गोरा पुरुष प्रभुत्वमाथि जोड दिँदै अमेरिकालाई ‘फेरि महान् बनाउने’ भन्न थालेका छन् ।
यसमा आश्चर्य मान्नुचाहिँ पर्दैन । वर्षौंसम्म रिपब्लिक सभ्रान्तहरूले नै लोकप्रिय राष्ट्रवाद र जातीय त्रास फैलाउँदै आएका थिए ।(स्कोकपोल हार्वर्ड विश्वविद्यालयकी प्राध्यापक हुन्)प्रोजेक्ट–सिन्डिकेटबाट