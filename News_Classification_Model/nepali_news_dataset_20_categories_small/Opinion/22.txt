
﻿यतिवेला नेपाली कांग्रेसको तेह्रौँ राष्ट्रिय महाधिवेशन नेपाली राजनीतिक बहसको केन्द्रबिन्दुमा छ । मूलत: संघीय लोकतान्त्रिक गणतन्त्र नेपालको नयाँ संविधान जारी भएपछि नयाँ अध्यायमा प्रवेश गरेको नेपाली राजनीतिमा रूपान्तरित व्यवस्थापिका संसद्को ठूलो पार्टी कांग्रेसको भूमिका कस्तो हुने र मुलुकमा विद्यमान संकट समाधान गर्न कांग्रेस नेतृत्व कति प्रभावकारी देखिने भन्ने चिन्ता र चासोका साथ विमर्श सुरु भएको छ । यसैका निम्ति आगामी महाधिवेशनले कसलाई र किन मूल नेतृत्वमा पुर्‍याउने भन्ने विषय नेपाली कांग्रेसका तमाम कार्यकर्ताका लागि गम्भीर प्राथमिकता र सरोकारको विषय हुन पुगेको हो ।पृष्ठभूमि
निरंकुश जहानियाँ शासनविरुद्ध संगठित र स्थापित कांग्रेसको राजनीतिक यात्रा निकै संघर्षपूर्ण थियो । राणा, पञ्चायत र राजाले निरन्तर दु:ख दिँदा पनि आफ्नो आदर्श र आस्थाप्रति अविचलित यो दल र यसका नेताले नेपालका सबै राजनीतिक परिवर्तनको दृढतापूर्वक नेतृत्व गरे । आफू र आफ्ना निजी स्वार्थलाई तपसिलमा राखेर अहोरात्र संघर्ष गरे । संसारमा एकपटक प्राप्त हुने मानव चोलाको उर्वर समय देश, जनता र लोकतन्त्रका निम्ति खर्च गरे । नेपालको इतिहासलाई नयाँ मोड दिने जनक्रान्तिको पृष्ठभूमि तयार गर्ने तत्कालीन पुस्ता अहिले हामीसँग छैन । त्यतिखेर भर्खरै जन्मिएको पुस्ता र त्यसपछि नेपाली राजनीतिलाई डोर्‍याएर आजसम्म ल्याएको पुस्ताले समकालीन राजनीतिको नेतृत्व गरिरहेको छ । पार्टीको मूल नेतृत्व र त्यसैको समकक्षमा उभिएको नेतृत्वपंक्ति फेरि पनि नेतृत्व लिने प्रतिस्पर्धामा तल्लीन देखिएको छ । पार्टीभित्रको अर्को तह र त्यसपछिको पुस्ता पहिलो पंक्तिका नेताकै वरिपरि प्रदक्षिणा गरिरहेको छ र सम्भवत: पहिलो पंक्तिकै नेतामध्ये कांग्रेसको सभापति चुनिने निश्चितजस्तै देखिन्छ । यो यथार्थ घामजत्तिकै छर्लंग छ । हाम्रा अघिल्तिर जेजस्ता चुनौती र संकट भए पनि नेपाली राजनीतिले संविधानसभाबाट नयाँ संविधान बनाउने ६५ वर्ष पुरानो अठोट पूरा गरेको छ र नेपाली समाज नयाँ चरणमा प्रवेश गरेको छ ।
तराई र पहाडको दूरी बढेको छ, समाजको हरेक जाति, समुदाय र क्षेत्रले आआफ्नो अधिकारको ग्यारेन्टी खोजेको छ । धार्मिक तथा सामाजिक सद्भाव कमजोर भएको छ । लोकतन्त्रप्रति गहिरो निष्ठा नभएका उग्रवाम र दक्षिणपन्थी शक्तिको दबदबा छ । हँसिया हथौडायुक्त झन्डामुनि गोलबद्ध भएको र नेपालमा साम्यवाद स्थापना गर्ने उद्देश्य बोकेको पार्टीले सरकारको नेतृत्व गरिरहेको छ । साँच्चै भन्ने हो भने वर्तमान सरकार कांग्रेसविरुद्धको मोर्चाबन्दी प्रतीत हुन्छ । अर्कातिर सत्ता नै राजनीतिको अभीष्ट मान्ने तराईकेन्द्रित दलहरूको मोर्चाबन्दीसमेत कांग्रेसविरुद्ध नै परिलक्षित देखिन्छ । यस्तो घडीमा करिब दुई महिनापछि सम्पन्न हुने पार्टीको महाधिवेशनले इतिहासमै सर्वाधिक महत्त्व राख्छ । तसर्थ, यस आलेखमा कांग्रेस महाधिवेशनका विभिन्न आयामबारे चर्चा गर्नु सान्दर्भिक हुनेछ ।इतिहासबाट खारिएको पार्टी
नेपाली राजनीतिमा नेपाली कांग्रेस सबैभन्दा पुरानो लोकतान्त्रिक पार्टी हो । यसले आफ्नो स्थापनाकालदेखि आजपर्यन्तको संघर्षमा लोकतन्त्रको मूल्यमा कसैसँग सम्झौता गरेन । जनअधिकारको बहाली र जनउत्तरदायी शासन व्यवस्थाका निम्ति अविराम संघर्ष गर्‍यो । संघर्षबाटै बिपी कोइरालाजस्ता महान् नेता पैदा भए । र, राष्ट्रिय अन्तर्राष्ट्रिय जगत्ले चिन्ने पत्याउने अनेकन नेता जन्मे । राजतन्त्र र छरछिमेकका नेतालाई समेत आफ्नो प्रभावमा राख्नसक्ने सुवर्ण शमशेर, गणेशमानजी, किसुनजी र गिरिजाप्रसाद कोइरालाजस्ता नेताको छत्रछाया र वात्सल्य कांग्रेसलाई प्राप्त भयो । कुनै नेताले पद, प्रतिष्ठा र अवसरका निम्ति आफ्नो निष्ठा र समर्पणलाई दाउमा लगाएनन् । सबै नेताले राष्ट्र, जनता र लोकतन्त्रलाई आफ्नो राजनीतिको केन्द्रबिन्दु बनाए । आफू र आफ्नो परिवारले अनिर्वचनीय दु:ख र संकट व्यहोर्नुपरे पनि गैरलोकतान्त्रिक शक्तिसँग कहिल्यै झुकेनन् । साँच्चै नै गर्विलो र आत्मसम्मानपूर्ण जीवन बाँचे । त्यसैको निरन्तरतास्वरूप गत बाह्रौँ महाधिवेशन सम्पन्न भयो । बाह्रौँ महाधिवेशनबाट चयन भएकै नेतृत्वको अगुवाइमा संघीय लोकतान्त्रिक गणतन्त्र नेपालले नयाँ संविधानसमेत प्राप्त गर्‍यो । हामी यतिखेर हाम्रो जीवन्त र गौरवपूर्ण इतिहासको यही वस्तुनिष्ठ धरातलमा उभिएका छौँ । हामीले अल्मलिनुपर्ने कुनै अवस्था छैन । कांग्रेसले इतिहासको एउटा घुम्ती पार गरेर नयाँ घुम्तीमा पाइला राखेको छ । बिपीले प्रारम्भ गरेको लोकतान्त्रिक संघर्षको यात्रालाई सुशील कोइरालाले विराम गर्नुभएको छ । हामी नयाँ यात्रामा निस्कने पूर्वसन्ध्यामा छौँ र महाधिवेशनपछिको हाम्रो यात्रा त्यति सुखद एवं सहज पनि छैन । तसर्थ देशभरिका आमकार्यकर्ताले भविष्यको दुरुह यात्राका निम्ति आसन्न महाधिवेशनलाई सदुपयोग गर्नुपर्छ । पार्टीमा उपलब्ध शीर्ष नेतामध्ये कसले राष्ट्रलाई भविष्यको राजनीतिक जंघारबाट पार लगाउन सक्छ भन्ने विषयमा विवेक र होस पुर्‍याउनुपर्छ ।चुनौतीको पहिचान र सामना
दुनियाँमा पूर्णरूपले असान्दर्भिक र मानव सभ्यताको कलंकको रूपमा परिचित साम्यवादी सिद्धान्तलाई अंगीकार गरेका कम्युनिस्ट पार्टी लोकतन्त्रका ठूला चुनौती हुन् । संसारभरि मानव चेतना र संवेदनाको कुनै मूल्य हुँदैन भन्ने मान्यता बोक्ने र भौतिक विज्ञानलाई सम्पूर्ण ठान्ने कम्युनिस्टहरू नेपालका भाग्यविधाता हुन सक्दैनन् । नेपाली आकाशमा यतिवेला यही साम्यवादको कालो बादल मडारिएको छ । संसद्, सरकार र सडक सबैतिर उनीहरूको बोलवाला छ । लोकतन्त्र र जनअधिकारसँग यिनीहरूको कुनै साइनोसमेत छैन । यी कुनै पनि दल भविष्यमा कांग्रेसका सहयात्री हुन सक्दैनन् । गत प्रधानमन्त्री निर्वाचनमा यी दलसँग प्रतिस्पर्धा गरेर कांग्रेसले आफ्नो आगामी यात्रा तय गरिसकेको छ । कम्युनिस्ट पार्टीहरूसँग सहयात्राको अब गुन्जायस छैन । अशिक्षा, गरिबी र बेरोजगारले आहत समाजले यिनीहरूसँग सहयात्रा गरेर त्राण पाउन सक्दैन । लोकतन्त्रलाई रणनीतिक उपयोग गरिरहेका एमाले र माओवादीबीच कुनै पनि वेला एकता हुन सक्छ र स–साना वामपन्थी दल अपवादबाहेक एउटै धुरीमुनि आबद्ध हुन सक्छन् । त्यतिवेला उनीहरूसँग सामना गर्नसक्ने नेतृत्व र संगठन चाहिन्छ र सोहीअनुसारको नेतृत्वसमूहसमेत निर्माण हुन जरुरी छ । देशभरिका आमकार्यकर्ताले समयमै अर्थात् यही महाधिवेशनमा होस नपुर्‍याउने हो भने छिमेकी देश चीनका चाइनिज नेसनलिस्ट पार्टी (कोमिन्ताङ) का नेता च्याङकाइसेकको हालत हुन सक्छ । हाम्रा अघिल्तिर अरू धेरै चुनौती देखिए पनि उग्र दक्षिणपन्थी शक्ति राप्रपा नेपाल र तराईकेन्द्रित दल दोस्रो तहका चुनौती मात्र हुन् । मुख्य चुनौतीसँग मुकाबिला गर्नसक्ने शक्ति आर्जन गरेपछि यी चुनौतीसँग सहजै सामना गर्न सकिन्छ । तसर्थ तेह्रौँ महाधिवेशनले यस विषयलाई ध्यानमा राखेर ठोस निर्णयसमेत लिनुपर्छ र सोहीअनुरूपको नेतृत्व चयनसमेत गर्नुपर्छ ।व्यवस्थापन कुशल नेतृत्व
जतिसुकै लामो इतिहास र राम्रो सिद्धान्त भए पनि कुनै पनि संस्था वा पार्टीको आन्तरिक व्यवस्थापन गतिलो भएन भने पार्टी प्रभावकारी बन्न सक्दैन । पार्टीका आन्तरिक संरचना र अंग चुस्त एवं प्रभावकारी राख्न नेतृत्वमा सांगठनिक चेत चाहिन्छ । प्राकृतिक र धार्मिक दुवै दृष्टिकोणबाट नेपाल सम्पन्न एवं सुन्दर छ । तर, नागरिक अनुशासन, राजनीतिक पद्धति र समर्पणको अभावमा देश लथालिंग छ । त्यस्तै चौतर्फी चुनौतीले घेरिएको वर्तमान अवस्थामा पार्टीको आधारभूत तहदेखि केन्द्रसम्मको सांगठनिक व्यवस्थापन वैज्ञानिक ढंगबाट हुन आवश्यक छ । पार्टीका भ्रातृसंस्थाको नियमित अधिवेशन गरी नेतृत्व विकासको निरन्तरता दिने, शुभेच्छुक संस्थाहरूमा एकता कायम राख्ने, पार्टी संरचनाभित्र नियमित बैठक र छलफललाई निरन्तरता दिने, सरकार र पार्टीभित्र प्रभावकारी समन्वय गरी संगठन सुदृढीकरण गर्ने, पार्टीका नेता–कार्यकर्ताका लागि दण्ड र पुरस्कारको परिपाटी बसाल्ने, पार्टीलाई उपलब्ध अवसरमा कार्यकर्तालाई योग्यताअनुसारको भूमिका दिनेजस्ता विषयमा पार्टी नेतृत्व स्पष्ट हुनुपर्छ । तेह्रौँ महाधिवेशनमा पार्टीको नीति र नेतृत्व निर्माण गर्दा यी विषय कसले सम्बोधन गर्न सक्छ भन्ने लेखाजोखा हुन आवश्यक छ ।नीति र कार्यक्रम
मूलत: समयको सापेक्षतामा पार्टीलाई डोर्‍याउने र अघि बढाउने आधार भनेकै महाधिवेशनले पारित गर्ने नीति र कार्यक्रम हो । नेतृत्व कति सक्षम र दूरदृष्टियुक्त छ भन्ने कुरा उसले प्रस्तुत गर्ने नीति र कार्यक्रममा भर पर्छ । हामी यतिवेला निकै विषम घडीमा छौँ । हामीले निकट भविष्यमै विभिन्न तहका निर्वाचनको सामना गर्नुपर्ने हुन सक्छ । मित्रराष्ट्रसँगको हाम्रो सम्बन्ध चिसिएको छ, खासगरी भारतसँग । यसले नेपाली जनजीवन नराम्ररी प्रभावित भएको छ । हामीले प्राप्त गरेको ऐतिहासिक उपलब्धि अर्थात् नेपालको नयाँ संविधान कार्यान्वयनको चरणमा छ । नेपाली समाज युवाविहीन बन्दै छ । नयाँ पुस्ताको राजनीतिप्रति घोर वितृष्णा छ । समाजमा गरिबी, बेरोजगारी र अभाव छ । महाभूकम्पले मुलुकको ठूलो भू–भाग आक्रान्त र क्षतविक्षत छ । राजनीतिक अस्थिरताले मुलुकको अर्थ र वाणिज्य क्षेत्र अस्तव्यस्त छ । दलबीच विश्वासिलो समझदारी छैन । लोकतन्त्रविरोधीहरू शासनमा छन् । यस्तो घडीमा हामीले निकै गहन छलफल गरेर पार्टीको नीति र कार्यक्रम बनाउनुपर्छ । खासगरी आर्थिक, सामाजिक र वैदेशिक नीति सन्तुलित र प्रभावकारी देखिनुपर्छ । शिक्षा, स्वास्थ्य र रोजगारजस्ता विषयमा पार्टी अग्रगामी देखिनुपर्छ । कम्तीमा आगामी पाँच वर्षभित्र लाखौँको संख्यामा रोजगारी सिर्जना गर्नसक्ने नीति अनुसरण गरिनुपर्छ । शिक्षा र रोजगारीमा तल्लो तहको पहुँच कसरी कायम हुन सक्छ भन्नेमा गम्भीर हुनुपर्छ । अर्को महत्त्वपूर्ण कुरा, स्वेच्छाले राजनीतिमा आएका युवाले मात्र अबको पार्टी चल्न सक्दैन । तसर्थ दसौँ हजार योग्य युवालाई पार्टीमा कसरी भित्र्याउने भन्ने कार्ययोजना नै बनाइनुपर्छ । विगतको योगदान र भविष्यको आश्वासनले मात्र कांग्रेस बाँच्न सक्दैन । पार्टी नारावादी होइन, व्यवहारवादी हुनुपर्छ ।
उल्लेखित विषय बहसका केही आधारभूत विषय मात्र हुन् । यीबाहेक थुप्रै विषय महाधिवेशनको छलफलमा आउन सक्छन् । यी सबैलाई सम्बोधन गर्दै सबैलाई एकताबद्ध गर्नसक्ने व्यक्ति नै कांग्रेसको भावी नेता बन्नसक्छ ।(घिमिरे कांग्रेस केन्द्रीय सदस्य हुन्)