
﻿
एसियाली व्यवस्थालाई पुनर्संरचित गर्ने चीनको आकांक्षा लुकेको छैन । ‘एक क्षेत्र, एक सडक’ योजनादेखि बेइजिङ–आधारित एसियाली पूर्वाधार लगानी बैंकसम्म, मुख्य चिनियाँ पहलकदमीले चीन–केन्द्रित एसियालाई रणनीतिक रूपमा अघि बढाइरहेको छ । चीनको छिमेकीलाई थाहा छ, उसको क्षेत्रीय प्रभुत्वको चाहना क्षति पुर्‍याउने मात्र होइन, खतरनाक पनि हुनसक्छ । तथापि, अन्य क्षेत्रीय शक्तिले चीनको प्रभुत्वशाली योजनालाई विफल पार्न खासै केही गरेका छैनन् ।
उसो त अन्य शक्तिले पनि महत्त्वपूर्ण नीति अघि सारेका छन् । अमेरिकाले २०१२ मा रणनीतिक महत्त्वको ‘एसियातिर अघि बढ्ने’ रणनीति अघि सारेको थियो । त्यस्तै भारतले पनि पूर्वतिर जोड दिने नीति सार्वजनिक गर्‍यो । त्यस्तै अस्ट्रेलियाले हिन्द महासागरतिर हेर्न थालेको छ भने जापानले पनि पश्चिमतिर फर्किएको विदेश–नीति लागू गरेको छ ।
तर, संयोजनकारी कार्य अथवा नीतिगत उद्देश्यमा आधारित बृहत् साझेदारी हुन सकेको छैन । जस्तै, अमेरिकाको ‘ट्रान्स–प्यासिफिक पार्टनरसिप’ रणनीतिले चीनलाई मात्र एक्ल्याएको छैन, यसका नजिकका साझेदारजस्तै भारत र दक्षिण कोरियालाई पनि बाहिरै राखेको छ ।
‘एक क्षेत्र, एक सडक’ को पहल व्यापार र लगानीमार्फत चीनको आर्थिक लाभमा बढोत्तरी गर्ने हो । यसमार्फत चीनले हिन्द महासागरजस्ता क्षेत्रमा आफ्नो उपस्थिति स्थापित गर्नेछ । यो पहलबाट राष्ट्रपति सी जिनपिङले तय गरेका लक्ष्यको आधा मात्र उपलब्धि हासिल गरे भने एसियाली भूराजनीति गम्भीर रूपमा प्रभावित हुनेछ ।
यो परिप्रेक्ष्यमा एसियाको भविष्य असाध्यै अनिश्चित छ । भूराजनीतिक स्थायित्वका लागि मुख्य क्षेत्रीय खेलाडीहरूको स्वार्थ सन्तुलित हुनुपर्छ । तर, पछिल्ला केही दशकमा चीनले आफ्नो राजनीतिक, आर्थिक तथा सैन्य संयन्त्रको यति धेरै विस्तार गरेको छ, त्यस्तो सन्तुलन गाह्रो पर्न सक्छ ।
चीनको शक्ति र प्रभाव अमेरिका एक्लैले पनि नियन्त्रण गर्न सक्दैन । शक्तिको स्थिर सन्तुलन सुनिश्चित गर्न उस्तै सोचाइ राख्ने देशहरू कानुनी राजमा आधारित क्षेत्रीय शक्ति एकैठाउँ उभिनुपर्छ । त्यसो गरेर चीनलाई अन्तर्राष्ट्रिय मापदण्ड स्विकार्न बाध्य गराउन सकिन्छ । त्यस्तो साझेदारीविना, चीनको महत्त्वाकांक्षा केवल उसका घरेलु पक्षजस्तै आर्थिक दुर्बलता, बढ्दो सामाजिक असन्तुष्टि, बिग्रँदो वातावरणीय संकट तथा दोषपूर्ण राजनीतिका कारण मात्र संकुचित हुनेछ ।
चीनको संशोधनवादी महत्त्वाकांक्षालाई संकुचित गर्न कुन–कुन देशहरूले नेतृत्व लिने त ? अन्य रणनीतिक चुनौतीतिर ध्यान दिन बाध्य अमेरिकाको सट्टा आर्थिक रूपमा उदाइरहेको भारत र राजनीतिक रूपमा आक्रामक जापान यसका लागि उपयुक्त छन् ।
भारत र जापान अमेरिका नेतृत्वको विश्व व्यवस्थाका लामो समयका हिस्सेदार हुन् । उनीहरूले आफ्ना अन्तर्राष्ट्रिय सम्बन्धलाई जोड दिएका छन्, जसले अमेरिकाको नै समर्थन गर्छन् । उनीहरू स्थिर शक्ति सन्तुलन कायम रहनुपर्ने पक्षमा छन्, हाल कायम जमिनी तथा सामुद्रिक सिमानाको सम्मान गर्छन् । त्यसका अतिरिक्त उनीहरूले विद्यमान एसियाली व्यवस्थालाई उँचो बनाउने साझा इच्छा पनि प्रदर्शन गरेका छन् ।
२०१४ मा जापान भ्रमणका क्रममा जापानी प्रधानमन्त्री सिञ्जो अवेलाई भेट्दा भारतीय प्रधानमन्त्री नरेन्द्र मोदीले चिनियाँ आकांक्षाको ‘१८औँ शताब्दीको विस्तारवादी सोच’ भन्दै विरोध गरे ।
गत महिना अवे र मोदीले ‘साउथ चाइना सी’ मा एकपक्षीय गतिविधि रोक्न सबै देशलाई संयुक्त अपिल गर्दै साझेदारीको दिशामा एउटा सानो पाइला चाले ।
जापान र भारत दुवै चीनको महत्त्वाकांक्षासँग सचेत छन् । उनीहरूले त्यो महसुस गरिराखे भने उनीहरूको स्वार्थप्रतिकूल क्षेत्रीय सन्तुलन बन्न दिने छैनन् । तर, उनीहरू म्यानमार, श्रीलंकाजस्ता देशसँग समन्वय गर्न असफल भएका छन् ।
त्यसैले बृहत् फाइदाजनक र स्थिर क्षेत्रीय सन्तुलन कायम गर्न एसियाका मुख्य शक्ति, सुरुवातमा जापान र भारत, ले मिलेर काम गर्नुपर्छ । यसमा अमेरिकालाई पनि समावेश गर्नुपर्छ ।
(चेलानी भारतको नयाँदिल्ली अवस्थित ‘सेन्टर फर पोलिसी रिसर्च’मा सामरिक अध्ययनका
प्राध्यापक हुन् ।) प्रोजेक्ट सिन्डिकेटबाट