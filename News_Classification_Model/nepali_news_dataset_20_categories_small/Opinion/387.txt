
﻿पछिल्लो समय नेपाली भाषाको हिज्जे र देवनागरी लिपिबारे बौद्धिक जमातमा तर्क-वितर्क चलिरहेको छ । एकथरीले भाषाको परम्परा र मौलिक स्वरूपलाई बचाउनुपर्ने मान्यता राखिरहेका छन् भने अर्काथरीले समय अनुसार सबैलाई सजिलो हुने भाषा बनाउनुपर्ने भन्दै परिमार्जन अकाट्य हो भनिरहेका छन् ।
यस बीचमा आफ्नो पक्षको कुरा माथि पार्न अनेक व्याख्या र विश्लेषण आइसकेका छन् । अब नेपाली भाषाप्रेमीहरुको बहृत् भेला गरेर निष्कर्ष निकाल्न अत्यावश्यक भइसकेको छ । कुनै पनि तरिकाले भाषामा एकरुपता त ल्याउनैपर्ने हुन्छ ।
प्रा.डा. हेमाङ्गराज अधिकारी संयोजक रहेको एक कार्यदलले ०६८ पुष २२ गते तत्कालीन शिक्षामन्त्री दीनानाथ शर्मालाई नेपाली भाषाको वर्णविन्यास परिमार्जन गर्ने सिफारिशसहित एक प्रतिवेदन बुझायो । त्यो प्रतिवेदन ०६९ सालमा सदर गरियो र त्यसको अर्को वर्षबाट नेपाली भाषामा सरलीकरणको अनावश्यक खेल सुरु गरियो ।
गाउँको सामन्तले गरिबको घरमा सुनको चम्चा छ भन्ने थाहा पाएमा जसरी हुन्छ त्यो चम्चा जुठो नै भए पनि टिपेर हिँड्छ । हाम्रो हकमा पनि त्यही उदाहरण मेल खान्छ । हाम्रो भाषा, लिपि र इतिहास गौरवपूर्ण थियो, त्यसलाई विरुप बनाउन विभिन्न शक्ति समूह लागिरहेका छन् । यस कुरामा यहाँका कथित बौद्धिक ठेकेदारहरुले नै साथ दिएका छन् ।
केही विद्वान्हरुले कतैबाट केही पाउने बाटो देखेमा भ्रष्टाचारलाई ‘भद्रआचार’ भनेर भाषा फेर्न सक्दा रहेछन् । यिनीहरू भाषामा अराजकता ल्याउन कत्ति पनि लाज मान्दैनन् । यहाँ ‘यिनीहरु’ भनेर व्यक्तिलाई होइन, प्रवृत्तिलाई इंगित गरिएको हो ।
कुनै देशलाई चलिरहेको बाटोबाट विचलित गराउनु छ भने सबैभन्दा पहिले त्यस देशको इतिहास मेट्ने वा इतिहासका राम्रा कामको अपव्याख्या गर्ने प्रयास गरिन्छ । त्यसपछि त्यो देशको संस्कृतिमा सकेसम्म वितृष्णा ल्याउने काम गरिन्छ । तेस्रो, त्यो देशको भाषामा प्रहार गरिन्छ ।
यस्तो कसले गर्छ र गराउँछ ? प्रश्न उठ्न सक्छ । यसको कुनै स्थायी षड्यन्त्रकारी हुँदैन । यसमा विभन्न खेलाडी संलग्न हुन्छन् । ती खेलाडी एक-आपसमा नमिली बेग्लाबेग्लै योजना बनाएर निशाना दाग्ने खालका पनि हुन सक्छन् । सानो र कमजोर देशका राम्रा पक्षहरुलाई तहसनहस पार्न विभिन्न स्वार्थ समूह लागेका हुन्छन् । त्यसकै उदाहरण हो, नेपालका धेरै निर्विवाद विषयवस्तुलाई विवादमा तानिएको छ ।
प्रश्न उठ्न सक्छ, अरु देशलाई हाम्रो भाषा, संस्कृति र इतिहाससँग के को ईर्ष्या  र डाहा ? एउटा व्यवस्थित भाषा, संस्कृति र इतिहास त्यस्ता चिज हुन्, यदि त्यो सबै हिसाबले परिपक्व छ भने शताब्दियौंपछि यी चिजहरु विश्वभरमा फैलिन सक्छन् । नेपाली भाषा, व्याकरण संस्कृतबाट आए पनि यो संस्कृतभन्दा सरल र मिठासयुक्त छ । आजको पाँच सय वर्षपछि नेपाली विश्वको साझा भाषा बनेमा आश्चर्य मान्नु पर्दैन ।
नेपाली भाषा सहज र सरल भए कथित भाषाशास्त्रीहरु यसको मौलिकता, मिठास र सर्वस्वीकार्यतामाथि आक्रमण गर्न तम्सिएका छन्
अहिले विश्वमा सबैभन्दा बढी बोलिने दुई भाषा अंग्रेजी र चिनियाँ हुन् । अंग्रेजीमा सहयोगी, समकक्षी, हाकिम र भगवानलाई सम्बोधन गर्दा एउटै शब्द ‘यु’ प्रयोग गरिन्छ । तर, नेपालीमा प्रत्येकसँग अलग शब्दबाट सम्बोधन गर्न सकिन्छ । चिनियाँ भने चित्रलिपि हो, यसको वर्णमाला घोक्दा नै वर्षौं जान्छ । एक हजार वर्णको अध्ययन आफैंमा बोझिलो हुन्छ ।
नेपाली यस्तो भाषा हो, जसको उच्चारण जान्नासाथ त्यसलाई लिपिबद्ध गर्न सकिन्छ । अर्थात् उच्चारण अनुसारको भाषा हो यो । एक पटक जानेपछि सदाको लागि सिकिन्छ । तर, अंग्रेजी लगायत सबैजसो युरोपियन भाषाको उच्चारण र त्यसको हिज्जे फरक-फरक हुन्छ । स्पेलिङ र उच्चारण बिग्रिने त्रास मात्र रहिरहन्छ । नेपाली भाषा सहज र सरल भए कथित भाषाशास्त्रीहरु यसको मौलिकता, मिठास र सर्वस्वीकार्यतामाथि आक्रमण गर्न तम्सिएका छन् ।
परिवर्तनको नाममा मुख थुनेर नाकबाट खाने ?
परिवर्तन नराम्रो कुरा होइन । तर, त्यसका पनि आधार र विधि हुनुपर्छ । टुप्पाबाट पलाए जस्तो एकै चोटि परिवर्तन हुँदैन । परिवर्तन नै गर्ने हो भने धान, गहुँ र मकैको उत्पादन बढाउने सोचौं, रेलमार्ग र फास्ट ट्रयाक बनाऔं, पहाडमा हजारै मुर्रा भैंसी पालेर लाखौं टन घ्यू बेचौं, शिक्षाको ढाँचामा परिवर्तन गरौं । छँदाखाँदाको गुलाफको फूललाई ‘फुल’ बनाउँदैमा परिवर्तन हुने भए काम नपाएकाले दिनदिनै व्याकरण फेरेर बसे भयो !
नेपाली भाषामा आजसम्म छापिएका लाखौं पुस्तक, शब्दकोषहरु, मानिसको दिमागमा छाप भएर बसिसकेका कुरालाई किन फेर्नुपर्‍यो, अचम्मको कुरा यो छ । यहाँ केही न केही र कसै न कसैको स्वार्थ लुकेको छ । परिवर्तनको नाममा छदाखाँदाको मुख थुनेर नाकबाट खाने प्रयासलाई स्वाभाविक मान्न सकिँदैन । नाकबाट खाने विषयलाई पनि तर्कले सही साबित गर्न सकिएला । जस्तैः नाकले खाएमा दाँत फोहोर हुँदैन, वृद्ध अवस्थासम्म पनि दाँत बलियो रहन्छन् आदि । यस्तै-यस्तै अव्यावहारिक तर्क भाषा फेर्नेसँग पनि होलान् ।
केही समयअघि इतिहासको गौरवमाथि सीधै धावा बोल्दै देश एकीकरण गर्ने पृथ्वीनारायण शाहलाई घरको न घाटको बनाइयो । अनेक-अनेक बहानामा विदा दिइयो तर राष्ट्रिय एकता दिवसलाई बिर्सन बाध्य पारियो । किनकि डलरका केही ठेकेदारहरु आगामी पुस्ताले सकेसम्म एकीकरणको गरिमामय इतिहासलाई बिर्सियून् र भोलिका दिनमा दास बन्न सिकून् भन्ने चाहन्छन् ।
नेपाललाई धर्मनिरपेक्ष बनाउने, राष्ट्रिय एकता दिवस नमनाउने, दौरा सुरुवाल नलगाउने जस्ता घटनाहरुको सिलसिलाबाटै भाषालाई पनि कमजोर पार्ने काम भएको हो
सिंहको सानो बच्चालाई स्यालका छाउरासँग वर्षौ राख्ने हो भने उसले आफूलाई स्यालभन्दा कायर सम्झन्छ र आफ्नो क्षमताको कुनै अन्दाज नै गर्न पाउँदैन । इतिहास मेटिएपछि मानिस पनि लाटोकोसेरो झैं हुन्छ । मानिसमा आफ्नो गौरवमय इतिहासले जोश-जाँगर सिर्जना गर्छ । त्यसैले कसैलाई कमजोर बनाउनु छ भने उसको परिवार र देशको इतिहास मेटिदिनुपर्छ भन्ने मान्यता छ ।
भेडा कहिले पस्ने हुन् !
नेपाललाई धर्मनिरपेक्ष बनाउने, राष्ट्रिय एकता दिवस नमनाउने, दौरा सुरुवाल नलगाउने जस्ता घटनाहरुको सिलसिलाबाटै भाषालाई पनि कमजोर पार्ने काम भएको हो । यसरी सिलसिलाबद्ध प्रहार भइरहेको छ भन्ने कुरा यसमा संलग्न सबैलाई जानकारी नहुन पनि सक्छ । धर्मनिरपेक्षताको वकालत गर्नेहरुलाई भाषामा पनि गडबडी गरिँदै छ भन्ने थाहा नहुन सक्छ । विद्युतलाई विद्युत बनाउनेहरुलाई हामी पुष २७ कै सिकारीका सिकार हौँ, तर तरिका फरक हो भन्ने पटक्कै थाहा नहुन सक्छ ।
तासको कलब्रेक खेलमा पनि धेरै हात बोल्ने विरुद्ध अघोषित मोर्चाबन्दी हुन्छ । यस्तै अघोषित मोर्चाबन्दीले गरिबको धर्म, भाषा, इतिहास, संस्कृति र अन्तिममा क्षमतामाथि नै खेलिरहेको हुन्छ । भत्किएको पर्खालबाट एक-एक वटा इँटा झिक्दाझिक्दै बारीमा बाख्रा पस्ने हो । त्यस्तोमा सीधै कोही दोषी पनि देखिँदैन । हाम्रो पर्खाल सायद कसैले भत्काइदियो, बाँकीले इँटा मात्र टिप्दै छन् । भेडाहरु अब कहिले पस्ने हुन् !
परिवर्तन खोज र आविष्कारमा आधारित हुनुपर्छ । नदीको धार रोकेर खेतबारीमा सिंचाइ गर्न सक्ने, बाँझो जमिनमा उत्पादन गरेर आयात प्रतिस्थापन गर्न सक्ने, जंगलमा सुकेर खेर जाने पातहरुबाट कागज बनाउन सक्ने परिवर्तन पो उदाहरणीय हो । परिवर्तनको नाममा आफ्नै जरा काट्न थाल्यौं हाम्रो अस्तित्व मेटिनेछ । यसमा हामीले बेलैमा हेक्का राख्नुपर्छ ।