
﻿-कमल थापा, उपप्रधानमन्त्री/ अध्यक्ष राप्रपा नेपाल
संविधान बनेपछि मुलुक अब नयाँ चरणमा प्रवेश गरेको छ । अबको नयाँ चरण सजिलो चाँहि छैन । अत्यन्तै कठीन चुनौतीपूर्ण छ । आगामी दिन जति सम्भावनायुक्त छ, त्यति नै चुनौतीपूर्ण पनि छ ।
जहाँसम्म चुनौतीको प्रश्न छ, विगतका विभिन्न कालखण्डमा भएका कमी कमजोरीहरु र बाध्यात्मक परिस्थितिमा संविधानले नै अवलम्वन गरेका अन्तरविरोधले मूलतः नेपालको राष्ट्रिय अखण्डतामाथि चुनौती आउन सक्छ ।
नेपालको २४० वर्ष लामो इतिहासमा हामीले अनेक उतार-चढावहरु देख्यौं । अनेक चुनौतीहरु देख्यौं । तर, नेपाललाई टुक्र्याउनुपर्छ भन्ने आवाज कहीँ कतै उठेको थिएन । तर, अहिले नेपाललाई टुक्र्याउनुपर्छ भन्ने र संस्था खोलेर क्रियाशील भएका जमातहरु छन् । र, त्यसका पछाडिका शक्तिहरुका बारेमा अनेक किसिमका आँकलनहरु छन् । यो अत्यन्तै चुनौतीपूर्ण हुन सक्छ हाम्रो राष्ट्रियताको संरक्षणको दृष्टिकोणबाट ।
दोस्रो, कतिपयलाई महसुस नभएको होला, तर म टड्कारो देखिरहेको छु । र, म बारम्बार भनिरहेको छु, अहिले नेपालको परम्परागत धार्मिक, सांस्केतिक मूल्य मान्यतामाथि जसरी आक्रमण भइराखेको छ, अतिक्रमण भइराखेको छ, यो भुसको आगोजस्तो हुन सक्छ । कुनै पनि बेला डढेलो लागेर देशमा रहेको धार्मिक, सांस्कृतिक, सामाजिक सदभाव र एकता खल्बलिन सक्ने मैले टडकारो खतरा देखिराखेको छु ।
तेस्रो, स्वाभाविकरुपले सुशासन र आर्थिक विकासको चुनौती छ । यो सजिलो छैन । देशभित्र रोजगारी नपाएर विदेशिन बाध्य ४० लाख युवाहरुलाई देशभित्र फर्काउने र विदेशजान नपर्ने सामान्य रोजगारीको निमित्त त्यो अवस्थाको सिर्जना गर्नु छ हामीले ।
अब जंगल जानुपर्दैन, नाकामा धर्ना पनि दिनुपर्दैन
अहिले पनि कतिपयलाई संविधानका अन्तरवस्तुबारे चित्त बुझेको छैन । कतिपय असन्तुष्ट छन्, आन्दोलन पनि गरिराखेका छन् । यो अस्वाभाविक होइन । प्रजातन्त्रमा यो विल्कुल स्वाभाविक प्रतिक्रिया हो भन्ने हामीले ठान्नुपर्दछ ।
तर, कतिपय मान्यताहरु स्थापित नहुँदा नहुँदै पनि सबैले चाहेको जस्तो नहुँदा नहुँदै पनि, फरक मत राख्दा राख्दै पनि एउटा कुरा भने हामीले स्वीकार गर्नैपर्दछ कि यो संविधानमा विश्वका प्रचलित मूल्य र मान्यताहरु आत्मसाथ गरिएका छन् ।
जहाँसम्म समानुपातिक र समावेशी सिद्धान्तको प्रश्न छ, त्यसमा त हेर्नुहोस् म कुन विचारलाई बोक्छु भन्ने तपाईहरुलाई थाहा छँदैछ । त्यति हुँदाहुँदै पनि म बडो दृढताका साथ भन्न सक्दछु कि समावेशी र समानुपातिक मान्यताको दृष्टिकोणबाट यो संविधान अग्रगामी र प्रगतिशील छ ।
केहीसमय अघि म भारतमा रहँदाखेरि त्यहाँको संसदमा कांग्रेस आइकी सोनिया गान्धीले विचार राख्नुभयो, कि अब भारतमा प्रदेशको संसद र केन्द्रीय संसदमा ३३ प्रतिशत महिलाको सहभागिता चाहिन्छ । भारत विश्वको एउटा सबैभन्दा ठूलो प्रजातन्त्रका रुपमा गनिन्छ । ६० वर्षभन्दा लामो प्रजातान्त्रिक अभ्यास गरेको मुलुकमा भर्खर ३३ प्रतिशत महिलाको रिजर्भेसनको कुरा छ ।
हाम्रो संविधानले ३३ प्रतिशत महिलाको सहभागिता अनिवार्य हुने गरी संघीय संसद र प्रदेश सभाको व्यवस्था गरेको छ । स्थानीय सरकारको कुरा गर्ने हो भने त महिलाहरुको सहभागिता ४० प्रतिशत अनिवार्य गरेको छ । ४० प्रतिशत संसारमा काँही छैन ।
त्यसैगरी दलित, जनजाति, आदिवासी समुदायहरुको प्रतिनिधित्वलाई पनि अनिवार्य गरेको छ । यी सबै कारणले गर्दाखेरि कतिपय कुरामा चित्त नबुझ्दा नबुझ्दै पनि यो संविधानले जुन प्रजातान्त्रिक मूल्य र मान्यता प्रदान गरेको छ, त्यस आधारमा आफ्नो विचारलाई स्थापित गर्नका निमित्त हामीले जंगल जानु पनि पर्दैन, बन्दूक बोक्नु पनि पर्दैन र सीमा नाकामा बसेर धर्ना दिएर नाकाबन्दी गर्नु पनि पर्दैन ।
यदि प्रजातन्त्रमा विश्वास गर्ने र जनताको सर्वोच्चतामा विश्वास गर्ने हो भने यही संविधानको परिधिभित्र रहेर जनताको विश्वास जितेर आफ्ना मान्यताहरु स्थापित गर्न सकिने पर्याप्त सम्भावना छ । त्यस कारणले गर्दा मलाई लाग्छ कि यो संविधान जारी भए पछाडि केही असन्तुष्टिका बावजुद मुलुक अब नयाँ चरणमा प्रवेश गरेको छ ।
(मन्तव्यमा आधारित) 