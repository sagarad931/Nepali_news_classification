
﻿मनीषा लम्साल
अध्ययनका क्रममा कालिकोट पुग्दा त्यहाँको स्थानीय सरकार र जनताबीच देखिएको सम्बन्धबारे यहाँ चर्चा गर्दैछु । यो आलेखमा स्थानीय निकायको संरचना र यसको प्रारूपबारे चर्चा गर्न खोजिएको भने होइन ।
कर्णाली  अञ्चलको एक जिल्ला कालिकोट, जुन दुर्गम र विकट बस्तीको रुपमा हामीमाझ चिनिएको छ, जहाँका स्थानीयवासी आधारभूत सुविधाबाट वञ्चित छन् ।
विकासको पूर्वाधारमध्येको सडक सञ्जाल छुँदै नछोएको यो जिल्लामा स्थानीय निकाय नै सर्वोपरी हुन्छ । केन्द्रसँग लगभग कुनै किसिमको सम्बन्ध नहुने कर्णालीका जिल्लामध्ये यस भेगका स्थानीयवासीसँग भलाकुसारीका क्रममा भेटिएकामध्ये एकजनालाई पनि स्थानीय सरकार र निर्वाचित जनप्रतिनिधिको महत्त्वबारे जानकारी नरहेको पाइयो ।
यहाँका स्थानीयवासी र निकायबीच कुनै किसिमको संवाद नै नहुने भएकाले सेवाग्राहीले धेरै नै कठिनाइ भोग्नुपरेको तथ्य बेला-बेला सञ्चार माध्यममा आइरहन्छन् ।
यस्तो किन हुन्छ त ? स्थानीयवासीसँग नजिक सम्बन्ध हुने गाविस-सचिवसँग हो । तर, गाविससचिव प्रायः कार्यालय अनुपस्थित रहन्छन् । उपस्थित भएको दिन पनि केही समयका लागि मात्र कार्यालयमा रहन्छन् । सधैँ भेटिनका लागि कि त त्यहाँकै स्थानीय मान्छे त्यो पदमा हुनुपर्यो, अनि मात्र चाहेको समयमा भेटिने भए ।
बाहिरबाट दरबन्दी पाएको गाविस-सचिव कार्यालयभन्दा बढी समय सदरमुकाममै भेटिनु सेवाग्राहीका लागि नौलो कुरा रहेन । यसले कालिकोटका स्थानीयवासीले धेरै नै समस्या भोग्नुपरिरहेको छ । स्थानीय निकायसँग सजिलै पहुँच भएका र सदरमुकाम धाइरहने सेवाग्राहीलाई भने कुनै समस्या नपरेको भान भयो । यो त रह्यो गाविस-सचिवको कुरा ।
त्यस्तै, गाविसका अन्य कर्मचारी पनि सेवाग्राहीलाई सेवा दिन आलटाल गर्ने, एकै दिनमा हुने कामलाई धेरै दिन लगाइदिने गर्छन् । मलाई त लाग्थ्यो, यो समस्या सहरमा मात्र हुन्छ । तर, कालिकोटमा पनि यस्तै किसिमको समस्या देख्दा, यसै विषयमा अध्ययन गर्न पुगेकी मलाई अत्यास लाग्यो ।
अध्ययनकै क्रममा, कार्यालय समयमा त्यहाँको कर्मचारी, कार्यालयमा उपस्थित नभई कार्यालयनजिकै डोको बोकेर हिँडिरहेका भेटिए । उनीसँगको कुराकानी मेरा लागि महत्त्वपूर्ण हुने भएकाले केही समय दिन आग्रह गरेँ । जवाफमा उनले एक घन्टा कुर्न अनुरोध गरे । उनको अनुरोधलाई सहर्ष स्विकार्दै उनको बाटो हेर्न थालें । एक घन्टामा आउने जवाफ दिएका उनी, आउँदै आएनन् र त्यस दिन गाविस कार्यालय दिनभर बन्दै रह्यो ।
यसो हुनुमा, गाविस-सचिव पनि त्यही गाउँनजिकै पर्ने अर्को गाउँमा स्थानीय भाषामा पैइठ भनिने -मेला) हेर्न गएका थिए । जसको कारण उनीसँग मेरो भेट अन्योलमा थियो । साथै, यसको सम्भावना निकै कम रहेको स्वयं स्थानीयवासी नै बताउँदै थिए । यहाँको यस्तो अवस्था, आफैँले भोग्नुपर्दा मलाई त पीडा बोध भइरहेको थियो भने त्यहाँका स्थानीयको सकस पनि प्रतिविम्बित हुँदै थियो ।
यस्तै र यिनै कारणले गर्दा स्थानीयवासीमा स्थानीय निकायप्रतिको रहेको विश्वास पनि गुम्दै गएको छ । विकासको पूर्वाधार निर्माणका लागि आएको बजेट र कार्य योजनाको विषयमा पनि स्थानीयवासीलाई खासै चासो नभएको स्थलगत अध्ययनबाट पत्ता लाग्यो । स्थानीय निकायसँग सहजै पहुँच भएका सिमितव्यक्तिको आडमा, त्यसक्षेत्रको बिकासको लागि आउने बजेट फर्छौट हुनुका साथै आयोजना कार्यन्वयन हुने गरेको देखियो ।
मैले कालिकोटसम्म पुगेर, स्थानीय निकाय माथि गरेको अध्ययनबाट के पत्ता लाग्यो भने लामो समयसम्म स्थानीय निर्वाचन नहुँदा सहरको साथै कालिकोट जस्तो दुर्गम ठाउमा पनि अराजकता र भष्ट्राचारले प्रश्रय पाएको छ । सरकारले नियुक्त गरेर पठाएको कर्मचारी सेवाग्राहीप्रति त्यति संवेदनशील देखिँदैनन् ।
एकै दिनमा हुने कामलाई भोलि-भोलि भनेर पन्छिने प्रवृत्ति हाबी भएको पाइयो । त्यस्तै, कर्मचारीको अर्को कमजोरी भनेको सेवाग्राहीमुखी नभएर शक्ति र पहुँचको आधारमा व्यक्तिमुखी हुनु पनि हो ।
तसर्थ, आगामी दिनमा, स्थानीय निकायको संरचना नै परिवर्तन गरी, संविधानमा व्याख्या गरिएअनुरुप छिटोभन्दा छिटो संघीय प्रणालीअनुरुप निर्वाचन गराई, जननिर्वाचित प्रतिनिधिलाई जनताप्रति उत्तरदायी र जवाफदेयी बनाउनुपर्छ । यसरी अघि बढेमा मात्र, सुगम तथा दुर्गम दुवै भेगको जनताले स्थानीय सरकारको अनुभूति गर्न सक्नेछन् ।
स्थानीय चुनाव छिटो गरियोस् 
अहिले दिनैपिच्छे संचारमाध्यममा स्थानीय निकायको चुनाव हुने खबरले स्थान पाइरहेको छ । कहिले नयाँ संरचनाअनुसार निर्वाचन गनुपर्ने त कहिले पहिलाको नियमावलीलाई पछ्याउँदै पुरानो संरचनामा निर्वाचन गराउनुपर्ने भन्ने धारणा विभिन्न दलका नेताबाट सार्वजनिक हुन थालेको छ ।
१७ वर्षसम्म निर्वाचन हुन नसक्दा जनताले आफ्नो नजिकमा सरकारको अनुभूति गर्न पाएका छैनन् । तथापि, सर्वसाधारणका लागि स्थानीय निकाय नजिकको सरकार हो भन्ने कुरालाई हृदगम गरी यी निकायले जनतासँगको निकटता र सार्वजनिक सेवा प्रदान कार्यमा उल्लेखनीय भूमिका निर्वाह गर्न लागि पर्नुपर्छ ।

स्थानीय निकायअन्तर्गत गाउँ विकास समिति, नगरपालिका र वडा कार्यालय पर्छन्, यिनीहरू स्थानीय निकायहरू मात्र नभएर स्थानीय सरकार पनि हुन्, सेवाग्राहीले जन्मदेखि मृत्युसम्म दर्ता गर्ने, विभिन्न प्रयोजनका लागि सिफारिस लिने र प्रमाणित गर्ने आदि स्थानीय निकायको -गाविस वा नगरपालिका) निर्देशनमा वडा कार्यालयमार्फत हुने गर्दछ ।
दुई पक्षमध्ये एक सेवा लिने र अर्को पक्ष सेवा लिने भएकाले यी निकायको सम्बन्ध सेवाग्राहीसँग मित्रवत हुनुपर्दछ । जसले गर्दा, सेवाग्राहीले सहज रुपमा चाहिएको सेवा लिन सकून् ।
स्थानीय निकायको निर्वाचन समयमा नहुँदा अहिले यो निकाय कर्मचारीबाट चलायमान छ । निर्वाचित प्रतिनिधिको अनुपस्थितिमा स्थानीय निकायलाई कानुनको दायराभित्र रहेर कार्य गर्न र आफ्नो जिम्मेवारी वहन गर्नमा अभिप्रेरित गर्न नसकिएको कुरा आजको दिनमा छर्लंग छ ।
यदि कर्मचारीको ठाउँमा, निर्वाचित जनप्रतिनिधि भएको भए उनीहरू सेवाग्राहीप्रति बढी जवाफदेही हुने थिए । अनि सेवाग्राहीले पनि सहज ढंगले सेवा लिन पाउँछन् भन्ने मान्यता थियो र रहँदै आएको पनि छ । तर, यो कुरामा कतिको सत्यता छ भन्ने कुरा निर्वाचित जनप्रतिनिधि भएको समय सायदै कसैले अध्ययन या अनुसन्धान नै गरेका होलान् ।