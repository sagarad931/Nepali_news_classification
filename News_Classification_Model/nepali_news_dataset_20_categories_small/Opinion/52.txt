
﻿नेपाली कांग्रेसका केन्द्रीय सदस्य प्रदीप पौडेलले यसबीचमा केही दिन मधेसमा बिताए । ती दिनपछि उनको विश्लेषण यस्तो रह्यो :
धेरै काठमाडौंवासीलाई लाग्छ, तराई–मधेसको आन्दोलन र भारतीय नाकाबन्दीका कारण काठमाडौंले धेरै दु:ख पायो तर मधेसमा स्थिति पक्कै राम्रो छ । मधेस घुमिसकेपछि थाहा भयो, मधेसको अवस्था झन् पीडादायी छ । काठमाडौंले मधेसलाई बुझेको छैन, मधेसले काठमाडौंलाई । मधेस र काठमाडौंको राजनीतिक सोचमा जति दूरी छ, त्योभन्दा धेरै मनोवैज्ञानिक दूरी छ ।
तराई मधेसमा आन्दोलनका कारण जनजीवन अस्तव्यस्त रह्यो । लामो समय विद्यालय बन्द रहे । कलकारखाना खुलेनन् । आवागमन अवरुद्ध भयो । आन्दोलन र दमनको दोहोरो चक्रमा सामान्य जनता महिनौँ पिसिए । मधेसलाई बुझ्न र सम्बोधन गर्न मूलधारका पार्टी चुके । त्यसमा पनि मधेसमा सबैभन्दा ठूलो जनाधार भएको पार्टी नेपाली कांग्रेस अझ बढी चुक्यो । यही चुककै कारण हिजो चुनावमा नराम्ररी पराजित र मधेसबाट अस्वीकृत पार्टीहरू मधेसका प्रवक्ता बन्ने परिस्थिति तयार भयो ।
तिम्रो संशोधन किन ढिलो आयो ?
संविधान जारी हुँदा सरकारको नेतृत्व नेपाली कांग्रेसले गरिरहेको थियो । संविधान बन्दै गर्दा नै मधेसमा एक ढंगको असन्तोष देखिइरहेकै थियो । मुख्य पार्टीले त्यो असन्तोषको आयाम र गहिराइ बुझ्न सकेनन् । नेपाली कांग्रेसले संविधान जारी भएलगत्तै दुईबुँदे संशोधन प्रस्ताव लग्यो । ढिलै भए पनि मधेसलाई सम्बोधन गर्ने त्यो सकारात्मक प्रयास थियो । तर, जतिसुकै सकारात्मक भए पनि मधेसले अहिले कांग्रेसलाई सोधिरहेको छ : त्यो संशोधन संविधानमा चाहिँ किन परेन ? जब संशोधन प्रस्ताव ल्याउनै थियो भने संविधानमै ती विषय समेट्न कांग्रेसले किन अग्रसरता लिएन ?
के हामी दोयम नागरिक हौ ?
मधेसमा अर्को असन्तोष आफूमाथि दोयम दर्जाको नागरिकको व्यवहार गरियो भन्ने छ । तीन दलबीच प्रारम्भिक समझदारी ६ प्रदेशको थियो । त्यसको विरोधमा सुर्खेत र बाग्लुङलगायत जिल्लामा आन्दोलन सुरु भयो । कांग्रेस सहमहामन्त्री पूर्णबहादुर खड्कामाथि त नियोजित रूपमै आक्रमण भयो । पछि मुख्य तीन दल ती मागको सम्बोधन गर्न सात प्रदेशमा सहमत भए । अहिले मधेस सोधिरहेको छ, पहाडी जिल्लाका माग तीन दिनको आन्दोलनले पूरा हुने तर मधेस सय दिन आन्दोलित हुँदा पनि काठमाडौंले सामान्य चासोसम्म नलिने ? मधेसमा यसलाई पार्टीहरूले काखापाखा गरेको अर्थमा बुझिएको छ । राज्य पहाडी समुदायको मात्रै हो ? भन्ने प्रश्न उठेको छ । मधेसी र थारूलाई कांग्रेसले पनि दोयम व्यवहार गरेको आक्रोश छ ।
हामीमाथिको दमनमा  किन बोलेनौ ?
मधेस आन्दोलन सुरु हुँदा कांग्रेस नेतृत्वको सरकार थियो, जसको गृह मन्त्रालय एमालेसँग थियो । त्यतिखेर गृह मन्त्रालयले कतिपय ठाउँमा आवश्यकताभन्दा बढी बल प्रयोग गर्‍यो । एमालेका नेताहरूले उत्तेजक अभिव्यक्ति दिएर आगोमा घिउ थप्ने काम गरे । अहिले मधेसले सोधिरहेको छ : सरकारको मुख त सत्ताले थुनिएको हुँदो हो, पार्टी त केही बोल्न सक्थ्यो, किन केही बोलेन ? सरकारबाट हटेपछि पनि मधेसमाथि दमनबारे कांग्रेसले आधिकारिक रूपमा केही नबोलेकोमा मधेसमा कांग्रेसमाथि असन्तोष छ ।मोर्चासँग डराउने तर आफ्नैलाई हेला गर्ने ?
मधेसका कांग्रेस समर्थकको अर्को आक्रोश पार्टीले आफ्नै पंक्तिमाथि अवहेलना र अविश्वास गर्‍यो भन्ने हो । चुनावमा जनताले हराएका मधेसी मोर्चासँग पार्टीले अनावश्यक अनुनय–विनय गरिरहेको तर मधेसका आफ्नै नेता र कार्यकर्तासँग भने संवादसम्म नगरेको गुनासो छ । हुन पनि पार्टीले अहिलेसम्म त्यो तत्परता देखाएको छैन । पार्टीगत रूपमा कांग्रेसले अहिलेसम्म मधेसी मूलका नेता र कार्यकर्तासँग कुनै बृहत् छलफल गरेको छैन । पार्टीले मधेसकेन्द्रित कुनै कार्यक्रम पनि दिएको छैन ।
अबको बाटो
तराई–मधेसको असन्तुष्टिलाई सम्बोधन गर्न कांग्रेसकै अग्रसरतामा तीन दलबीच बहुपक्षीय संवाद भएको छ, जुन सकारात्मक छ । संविधान संशोधन प्रस्ताव पेससमेत भइसकेको छ । यसलाई छिटो टुंग्याउनु आवश्यक छ अन्यथा यसले पार्टी महाधिवेशनलाई समेत प्रभावित पार्ने देखिन्छ । यही अवस्थामा मधेसमा स्थानीय तहको अधिवेशन गर्नसमेत कठिनाइ हुन्छ । यस सन्दर्भमा पार्टीले गम्भीरतापूर्वक सोच्नु जरुरी छ ।
संशोधनको विषयबाहेक सीमांकनका विषयमा पनि आन्दोलनकारी मोर्चासँग निकट समयमै सम्झौता पनि होला । सीमांकन टुंग्याउनका लागि तोकिएको अवधिलाई सदुपयोग गरी कांग्रेसले संविधानमा परेका उपलब्धि बुझाउने र जनताका असन्तुष्टि बुझ्ने गरी मधेसमा टोलस्तरमा पुग्ने गरी जनतासँग सीधा संवादका कार्यक्रम तय गर्नुपर्छ । पार्टी नेतृत्वले मधेसी मोर्चालाई प्राथमिकता र आफ्नै मधेसी साथीहरूको उपेक्षा गर्दा पार्टी कार्यकर्ताको मनोबल घटेको छ । अत: नेतृत्वले तुरुन्त मधेस विशेष बैठक बोलाउनुपर्छ ।
संविधान र पार्टीको नीति तथा विधान संशोधन गर्दा मधेसमा रहेको जातीय, लैंगिकलगायत विभेदलाई समेत सम्बोधन हुने गरी ध्यान दिनुपर्छ र मधेससँगै थारू, आदिवासी जनजाती, दलित समुदायसँग पनि अविलम्ब संवाद सुरु गर्नुपर्छ । सबै नेपालीलाई जितेको अनुभूति हुने  गरी संविधान कार्यान्वयन गर्न नेपाली कांग्रेसले नै अग्रसरता लिनुपर्छ र त्यो अग्रसरता मधेसबाट सुरु हुनुपर्छ ।
पौडेललाई इमेल  @  / र फेसबुक   54 मा भेट्न सकिन्छ