
﻿सबै कम्युनिस्ट वामपन्थी हुन सक्छन् तर वामपन्थी कम्युनिस्ट नहुन पनि सक्छन् । नेपालमा व्यक्तिगत चिन्तनका आधारमा वामपन्थी नभएका होइनन् तर दलगत रूपमा कम्युनिस्टबाहेकका वामपन्थीको अस्तित्व देखिँदैन । नेपालमा कम्युनिस्टहरूले नै मूलत: वामपन्थको प्रतिनिधित्व गरेका छन् । नेपाली राजनीतिको पछिल्लो कालमा पनि कम्युनिस्ट शक्ति र विचारको बाहुल्य नै देखिन्छ । यसको अर्थ हो नेपालका बहुसंख्यक जनता अहिले पनि राजनीतिक, आर्थिक, सामाजिक, सांस्कृतिकलगायत क्षेत्रमा आमूल परिवर्तन चाहन्छन् ।
पहिलो संविधानसभाको निर्वाचनमा एनेकपा (माओवादी) पहिलो ठूलो दलको रूपमा आयो । एनेकपा (माओवादी)को नेतृत्वमा दुइटा सरकार बने तर त्यसबाट जनताले आफ्नो जीवनमा खासै ठूलो परिवर्तन भएको महसुस गरेनन् । फलस्वरूप माओवादीहरूको मत अप्रत्यासित तल झर्‍यो । संविधानसभाको दोस्रो निर्वाचनमा नेकपा (एमाले) दोस्रो ठूलो दलको रूपमा आयो । यो संविधानसभाको निर्वाचन परिणामले पनि जनतामा वामपन्थीप्रतिको आकर्षण घटेको छैन भन्ने पुष्टि गरेको छ ।
अहिले नेकपा (एमाले) को नेतृत्वमा संसद्मा रहेका सबै वामपन्थीको संलग्नता र सहयोगमा सरकार बनेको छ । सरकार नबन्दै सुरु भएको नाकाबन्दीबाट उत्पन्न समस्या वामपन्थीहरूले कसरी समाधान गर्लान् भनी हेर्दै छन् । सरकार बनेको दुई महिना बितेपछि आमजनताले ‘समस्या त हामीलाई पनि थाहा छ तर नेतृत्वले त समाधान गर्नुपर्छ’ भन्न थालेका छन् । जनताले मीठा, चिल्ला कुरा होइन, परिणाम खोजिरहेका छन् । कुशल डाक्टर त्यो हो, जसले रोग पत्ता लगाउनुका साथै रोग निको पार्न सक्छ ।
यतिवेला नेपालका वामपन्थीसामु एकातिर अत्यन्त ठूला सम्भावना छन् भने अर्काेतिर त्यत्तिकै चुनौती पनि छन् । समस्या हल गर्न सके अझै केही दशक नेपाल वामपन्थमय हुनेछ, नसके अप्रत्यासित रूपमा वामपन्थीप्रतिको आकर्षण घट्न सक्छ । त्यसैले बुझ्नुपर्छ हामी एउटा ठूलो पर्वतको सबभन्दा माथिको उचाइमा पुगेको भए पनि अर्को त्योभन्दा अप्ठ्यारो पहाडको फेदीबाट पुन: उकालो चढ्न बाँकी नै छ । यसले नेपालका वामपन्थीले धेरै कुरामा आफूलाई व्यवस्थित र रूपान्तरण गर्नुपर्ने कुराको माग गर्छ ।
वामपन्थीहरू पहिलोपटक एकैचोटी राष्ट्रपति, सभामुख र प्रधानमन्त्रीको जिम्मेवारीमा पुग्नु वामपन्थीका लागि ठूलो उपलब्धि हो । यसले जनताको अपेक्षा पनि निकै बढेको छ । तर, त्यो अपेक्षा पूरा भएन भने यसपछिका परिणाम नकारात्मक बन्ने खतरा पनि उत्तिकै छ ।
नेपालको संविधान निर्माण र वर्तमान सरकार निर्माणमा वामपन्थीबीच एकता देखिनु अत्यन्त सकारात्मक हो । अहिलेसम्म कम्युनिस्ट पार्टीको तर्फबाट पाँचजना प्रधानमन्त्री बनेका छन् भने पटक—पटकका सरकारमा उनीहरूको उल्लेख्य सहभागिता छ । तर, ०५१ मा मनमोहन अधिकारीको नेतृत्वमा बनेको नेकपा (एमाले) को नौमहिने सरकारको कार्यकालबाहेक अन्य समयका सरकारप्रति जनताको उतिसारो आकर्षण देखिएको छैन । ‘सरकारदेखि सरकारसम्म’ नै कम्युनिस्टहरूको पनि नियति हो कि भन्ने गम्भीर आशंका जनतामा उत्पन्न भएको छ । यो पक्षमा गम्भीर ध्यान पुर्‍याउनुपर्ने भइसकेको छ ।
जसरी नेपालको राजनीतिमा ठूलो परिवर्तन आएको छ, योसँगै जनताको राजनीतिक चेतनाले पनि फड्को मारेको छ । नेपाली समाजमा जुन किसिमले अग्रगामी सोचको विकास भएको छ, यसले अन्धभक्ति र व्यक्तिवादलाई क्रमश: कमजोर पार्दै लगेको छ । जनताले अब व्यक्ति र पार्टीभन्दा विषयवस्तु र उनीहरूको कामको परिणामको आधारमा विरोध र समर्थन गर्ने परिपाटीको विकास हुँदै छ । यो अत्यन्त सकारात्मक पक्ष हो ।
संसारका विभिन्न मुलुकमा वामपन्थी शक्ति र पुँजीवादी शक्तिबीचको सम्बन्ध शत्रुतापूर्ण छ र त्यसले एक–अर्कालाई निषेध गर्ने अवस्था छ । तर, नेपालमा ००७ सालदेखि ०७२ सालसम्मका विभिन्न आन्दोलन र संविधान निर्माण प्रक्रियामा वामपन्थी र पुँजीवादी शक्तिबीच प्रतिस्पर्धाको साथै सहमति र सहकार्यको प्रक्रिया अघि बढेको छ । यो नेपाली राजनीतिको अत्यन्त महत्त्वपूर्ण र विशिष्ट अवस्था हो ।
यद्यपि, यति लामो समयसम्मको प्रतिस्पर्धा र सहकार्यले माथिदेखि तलसम्म उनीहरूका नीति, विचार, आचरण, व्यवहार र पार्टी सञ्चालनका तरिकामा एक–अर्काको प्रभाव परेको छ । एक–अर्काको आलोचना र एक–अर्काबाट सिक्ने क्रममा पार्टीहरूमा महत्त्वपूर्ण परिवर्तन र विकास पनि भएको छ । कम्युनिस्टहरू बहुदलीय प्रतिस्पर्धाको राजनीतिक प्रणालीमा आउनु र पुँजीवादी पार्टी गणतन्त्रको बाटोमा अघि बढ्नु एकले अर्कालाई क्रमश: रूपान्तरण गर्दै अघि बढेको एउटा उदाहरण हो । यस्ता धेरै उदाहरण छन् ।
एकले अर्कालाई बदल्ने र प्रभावित पार्ने क्रममा गम्भीर नकारात्मक प्रभाव पनि परेको छ । पार्टी निर्माणका सन्दर्भमा नेपाली कांग्रेसले कतिपय कुरा कम्युनिस्टबाट सिकेर आफूलाई क्रमश: सुदृढ गर्दै लगेको पाइन्छ भने कम्युनिस्टहरूमा व्यवहारत: पुँजीवादी कार्यशैली खतरनाक रोगको रूपमा बढेको पाइन्छ । कम्युनिस्ट पार्टी व्यवस्थित योजनाका आधारमा निर्माण गरिन्छ तर पछिल्ला राजनीतिक घटनाक्रममा कम्युनिस्ट पार्टीलाई स्वतस्फुर्ततामा अघि बढाउन खोजेको देखिन्छ । यसबारे कम्युनिस्टहरूले समयमै बुद्धि पुर्‍याउन सकेनन् भने सोभियत संघको नियति भोग्नु अनिवार्य हुनेछ ।
नेपालका वामपन्थीहरूले माक्र्सवादी दृष्टिकोणअनुसार राज्यसत्तालाई हमेसा जनताको हितको साधनका रूपमा प्रयोग गर्न सक्ने हो भने यो मुलुक साँचो अर्थमा समाजवादको दिशामा अघि बढ्नेछ । अहिलेको संकट समाधानपछि समाजवादको जग निर्माण गर्ने उद्देश्यले नीति र योजना बनाउनुका साथै त्यसलाई व्यवहारमा कार्यान्वयन गर्न सक्नुपर्छ । यसले वामपन्थीहरूको लोकप्रियता अझ माथि उठ्नेछ । तर, त्यसो नगरी सत्तालाई नै आफ्नो लक्ष्य बनाउने र राष्ट्रिय हितभन्दा व्यक्तिगत, गुटगत एवम् दलगत स्वार्थमा केन्द्रित हुने हो भने त्यहीँबाट पतनको सुरुवात हुनेछ ।
अहिले संसद्मा रहेका प्राय: सबै वामपन्थी मूलत: समान किसिमको कार्यनीतिको आधारमा अघि बढेका छन् । यति भएर पनि वामपन्थीहरूमध्ये कतिपयमा जडसूत्रवादी चिन्तन र प्रवृत्ति बढेको पाइन्छ । त्यस्तै समूहगत संकीर्णता र केही नेताको व्यक्तिगत महत्त्वाकांक्षाका कारण वामपन्थीबीच पार्टी एकीकरण गरेर अघि बढ्ने कुरामा पहलकदमी देखिँदैन ।
एउटा विशाल पार्टीको केन्द्रीय सदस्य हुनुभन्दा तर्कहीन किसिमको नीतिगत मतभेद कायम राख्दै सानै पार्टीको अध्यक्ष, महासचिव या पोलिटब्युरो पदमा बस्न मनपराउने प्रवृत्ति कायम छ । त्यति मात्र होइन, सानो मतभेदमै पार्टी विभाजित गर्ने अत्यन्त कमजोर मानसिकता उत्तिकै पाइन्छ ।
नेपालका वामपन्थी पुरानो सत्तालाई विस्थापित गरेर होइन, त्यसलाई केही सुधार गरेर सत्ताको नेतृत्वमा पुगेका छन् । यतिवेला मुलुकमा राजनीतिक संक्रमणकालको अन्त्य भए पनि प्रशासनिक क्षेत्रको संक्रमणकाल भने कायमै छ । नेपालको संविधानबमोजिम प्रशासनिक संयन्त्रमा रूपान्तरण गर्नु जरुरी छ । वर्तमान प्रशासनमा व्यापक रूपमा रूपान्तरण नगर्ने हो भने सरकारका कुनै नीति र योजना जनताबीच लागू हुन सक्दैन । सत्ताको नेतृत्वमा पुग्नेले पुराना प्रशासनयन्त्रमा रूपान्तरण गर्न सकेनन् भने पुरानो प्रशासनयन्त्रले नेतृत्वलाई आफूअनुकूल रूपान्तरण गर्नेछ । यसले अन्तत: वामपन्थी आन्दोलनमा ठूलो क्षति पुग्नेछ । सत्तालाई जनताको हितभन्दा आफ्नो हितमा प्रयोग गर्ने प्रवृत्ति बढेका कारण पनि जनताले आर्थिक–सामाजिक रूपमा ठूलो परिवर्तनको अनुभूति गर्न पाएका छैनन् ।
कुनै वस्तुको विकास र विनाशमा आन्तरिक कारण नै मूल हुन्छ । तर, वामपन्थीहरू आफ्ना हरेक असफलतालाई आफूभित्र खोज्नुभन्दा बाह्य परिस्थितिमाथि दोष पन्छाएर जनताबीच साँचिलो बन्ने प्रयत्न गर्छन् । बाह्य कारण महत्त्वपूर्ण हो नै तर त्यो प्रमुख होइन । अहिले नेपालमा भारतले नाकाबन्दी लगाएको छ, तर हाम्रा विभिन्न आन्तरिक कारणले नै उसले नाकाबन्दी लगाउने अवस्था सिर्जना भएको हो । अझ ठोस रूपमा भन्ने हो भने आजसम्म मुलुकलाई आत्मनिर्भर बनाउने विषयमा ध्यान पुग्न नसक्नु वर्तमान संकटको मूल कारण हो । त्यसले हामीभित्र जुन किसिमको समस्या छ, समस्याको समाधानको आधार पनि हामीभित्रै छ । त्यो आधार देख्नु र समस्या हल गर्नुमा नै नेतृत्वको योग्यता र क्षमता निर्भर हुन्छ ।
यतिवेला नेपाली राजनीतिमा संघीयताका नाउँमा मुलुकलाई विखण्डनमा पुर्‍याउने र नेपाली जनताबीच साम्प्रदायिक सद्भाव बिथोल्ने प्रयत्न जारी छ । अहिलेलाई कुनै कारणले स्थितिमा केही सुधार आयो भने पनि यो समस्या नेपालमा लामो समयसम्म कायम रहनेछ । त्यसैले संविधान निर्माणमा सबै राजनीतिक पार्टी मिलेर अघि बढ्नुको विकल्प छैन । अहिले वामपन्थीहरू सरकारको नेतृत्वमा रहेका कारण मुलुकलाई एकताबद्ध पार्न उनीहरूले नै प्रमुख भूमिका निर्वाह गर्नुपर्छ । अहिलेको परिस्थितिमा एकातिर वामपन्थीबीचको एकतालाई अझ सुदृढ पार्नु आवश्यक छ, अर्कोतर्फ वामपन्थी शक्तिले संविधानको कार्यान्वयन र मुलुकको समस्या समाधानका लागि नेपाली कांग्रेसलगायत संविधान निर्माणका सहयात्री दलसँग विषयगत आधारमा सहकार्य गरेर अघि बढ्ने वातावरण मिलाउनु आवश्यक छ । त्यसका लागि वामपन्थीहरूले नै बढी लचिलो भएर एकताको हात अघि बढाउनुपर्छ ।ज्ञवाली एमालेका उपाध्यक्ष हुन्