
﻿चीनको हाङ्झोउमा सेप्टेम्बरमा हुने जी–२० शिखर सम्मेलन नजिकिँदै गर्दा भूमण्डलीय बृहत् अर्थशास्त्रीय समन्वयलाई बलियो बनाउने र अन्तर्राष्ट्रिय मौद्रिक प्रणालीमा सुधार गर्ने विषयमा व्यापक चर्चा चलेको छ । यी विषय चर्चामा आएको पहिलोपटक भने होइन । उदाहरणका लागि सन् २०११ मा पनि फ्रान्सले मौद्रिक नीतिमा सुधारका लागि निकै बल गरेको थियो । तर, युरोजोनमा संकट आएका कारण त्यतिवेला उक्त प्रसंग त्यसै थन्किएको थियो । अहिलेको समय भने यस दिशामा ठोस प्रगतिका लागि परिपक्व भएको हुन सक्छ ।
आजको भूमण्डलीय अर्थतन्त्र अनिश्चयले ग्रस्त छ । अस्थिर तथ्यांकले हालसालै अमेरिकी अर्थतन्त्रको शक्तिमाथि नै प्रश्न उठाइदिएको छ । जापानको हकमा तथ्यांक झनै उतारचढावपूर्ण छ । धिमा पुनरुत्थान गरिरहेको युरोपेली संघको अर्थतन्त्रले बेलायतलाई सदस्यको रूपमा गुमाउनुपर्ने अवस्थासमेत झेल्नुपरेको छ ।
यसैबीच उदीयमान विश्वले पनि तीव्र आर्थिक सुस्तीको सामना गर्नुपरिरहेको छ । खासगरी चीनले उल्लेखनीय जोखिम पैदा गरेको छ । धेरैलाई चिनियाँ अर्थतन्त्र पूर्वानुमान गरिएकोभन्दा तीव्र गतिमा ओरालो लाग्ला कि भन्ने डर छ । जसले गर्दा उनीहरूले चीनबाट पुँजी बाहि-याउँदै छन् । परिणामस्वरूप चिनियाँ मुद्रा अझ खस्किन सक्छ ।
यसले अनिश्चयको अर्को स्रोतबारे प्रस्ट पार्छ, त्यो हो विनिमयदर । सन् २०१४–१५ मा युरो ओरालो लागेदेखि फेडेरल रिजर्भले डलरको वृद्धिदरमा रोक लगाउने संकेत गरेबाट भएको डलरको ओरालो हुँदै ब्रिटिस पाउन्डको हालसालैको ओरालोसम्म आइपुग्दा विश्वभरिका सबैजसो प्रमुख मुद्रा ओरालो लागिसकेका छन् । कतिपयले त मुद्राहरूको प्रतिस्पर्धात्मक अवमूल्यनको पनि अनुमान गरेका छन् ।
सन् २००८ मा आर्थिक संकट पैदा भएयता बृहत् अर्थशास्त्रीय समन्वयलाई बलियो बनाउने विभिन्न पहल भएका छन् । उदाहरणका लागि जी–२० ले परस्पर मूल्यांकन प्रक्रिया सुरु ग¥यो, जहाँ सदस्य देशबारे सर्वसम्मत सूचकांकबारे मूल्यांकन गरिन्छ । अन्तर्राष्ट्रिय मुद्राकोषले गर्ने बृहत् अर्थशास्त्रीय नीति सुपरीवेक्षणलाई अझ मजबुत बनाइएको छ । मुख्य अर्थतन्त्रमा केन्द्रित रहेर सुपरीवेक्षणसम्बन्धी विविध औजार प्रयोगमा ल्याइएको छ । के पनि भनिएको छ भने यी सुधारले बहुपक्षीय बृहत् अर्थशास्त्रीय समन्वयसम्बन्धी इतिहासमा अहिलेसम्मकै सबभन्दा व्यापक प्रणालीको निर्माण गर्छन् ।
त्यो हुँदाहुँदै पनि जी–२० लाई सन् २००९ मा नै सहमति गरिएको ‘बलियो, दिगो र सन्तुलित विश्वव्यापी वृद्धि हासिल गर्न सहकार्य गर्ने’ उद्देश्य पूरा गर्न निकै कठिन भएको छ । यस दिशामा सबभन्दा उल्लेखनीय व्यवधान केही बचत प्रधान्य अर्थतन्त्रलाई वृद्धि–प्रवर्धनीय नीति पछ्याउन बाध्य गर्न नसक्नु नै हो । यसो हुन सक्दा घाटामा रहेका देशले बढाउने मन्दीको क्षतिपूर्ति हुन सक्थ्यो ।
यस्तो असफलता सबभन्दा बढी युरोजोनमा नै छ, जहाँ घाटामा रहेका अर्थतन्त्रको व्यापक पुनर्संरचना गरिएको भए पनि जर्मनी र नेदरल्यान्डले आफ्नो बचतलाई घटाउन सकेका छैनन् । परिणामस्वरूप सन् २००८ मा पूर्ण घाटामा रहेको युरोजोन आजसम्म आइपुग्दा बचतप्रधान्य क्षेत्रमा परिणत भएको छ । यो धक्काले विश्वव्यापी मागलाई एक प्रतिशतले घटाएको छ ।
बृहत् अर्थशास्त्रीय समन्वयलाई स्पष्ट रूपमा अझ बढी प्रभावकारी बनाइनुपर्छ । तर, हालसालै विनिमयदरमा देखिएको अस्थिरताले के देखाएको छ भने त्यो मात्रै विश्व अर्थतन्त्रलाई स्थिर बनाउन पर्याप्त हुनेछैन । मौद्रिक सुधार पनि आवश्यक छ ।
यस्तो सुधारले अमेरिकी डलरको अन्तर्राष्ट्रिय मौद्रिक प्रणालीमा रहेको दबदबाबारे पनि पुनर्विचार गर्नुपर्छ । उदाउ“दो बहुध्रुवीय विश्वमा के बहुमौद्रिक प्रणाली निर्माण गर्नु र आजसम्ममा सिर्जना भएको एक मात्र विश्वमुद्रा– अन्तर्राष्ट्रिय मुद्राकोष (अइएमएफ)को ‘स्पेसियल ड्रइङ राइट (एसडिआर)’ को अझ बढी उपयोग गर्नु उपयुक्त हुँदैन र ?
एसडिआरलाई विश्वको प्रमुख सञ्चित मुद्रा बनाउन सके यसका दीर्घकालीन फाइदा छन् । यसले प्रमुख देशलाई मात्र होइन, विश्वका सबै देशलाई मुद्रा सिर्जनाबाट हुने नाफाको अंशियार बनाउँछ । त्यसैगरी, आइएमएफका अर्थशास्त्री ज्याक्स पोलाकले धेरै पहिले भनेजस्तै आइएमएफले आफ्नै एसडिआरको सिर्जना गरेर आफ्ना कार्यक्रमका लागि कोष जुटाउन सक्छ । अनि सदस्यबाट कोटाको रकम वा ऋण हासिल गर्न गर्नुपर्ने वार्ताको जटिल प्रक्रियाबाट पनि मुक्ति पाइन्छ । एसडिआरले विकासलाई पनि सघाउँछ, उदाहरणका लागि विदेशी विनिमय सञ्चितिको माग भएका विकासशील देशका लागि अझ ठूलो रकम छुट्याउन सकिन्छ ।
जी–२० मा चीनको नेतृ्त्वले यस्तो संक्रमणका लागि समूहलाई चाहिने उत्प्रेरणा प्रदान गर्न सक्छ । चीनको पिपुल्स बैंकका गभर्नर झोउ सिओचुआन सात वर्षपहिले डलरको भूमिकामाथि प्रश्न उठाउनेमध्ये पर्छन् । र, चीनले रेनमिनबीलाई अन्तर्राष्ट्रियकरण गर्न निरन्तर पहल गरिरहेको छ । सन् २०१५ मा उक्त पहल फलदायी साबित भयो, जब आइएमएफको बोर्डले रेनमिनबीलाई एसडिआरको मूल्य निर्धाण गर्ने बास्केट मुद्रामा सामेल ग-यो ।
आइएमएफका कार्यक्रममा अझ सक्रियतापूर्वक एसडिआरको प्रयोग गर्नका अलाबा सरकारहरूले एसडिआरको प्रभुत्व रहेका ऋणपत्र जारी गर्न सक्छन् । त्यसैगरी, जसरी केही युरोपेली बैंकले युरोका लागि बाटो खोल्न तथाकथित युरोपेली मुद्रा एकाइको प्रयोग गरेका थिए, त्यसरी नै निजी बैंकहरूले पनि उक्त मौद्रिक एकाइको प्रयोगलाई बढाउन सक्छन् ।
चीनमा हुन गइरहेको जी–२० को शिखर सम्मेलन बृहत् अर्थशास्त्रीय समन्वयलाई बढावा दिनका लागि र विश्व मौद्रिक प्रणालीमा सुधार गर्न उपयुक्त अवसर हो । विश्वका विकसित र विकासशील देशमा सन्तुलित विकासका लागि यो अवसरलाई खेर जान दिनु हुँदैन ।(ओक्याम्पो विकास नीतिका लागि राष्ट्रसंघीय आर्थिक तथा सुरक्षा परिषद् समितिका अध्यक्ष हुन्) प्रोजेक्ट सिन्डिकेटबाट