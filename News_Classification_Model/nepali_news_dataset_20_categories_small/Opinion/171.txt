
﻿ग्लोबल टाइम्स –
अमेरिकाको ग्रान्ड ओल्ड पार्टी अर्थात् रिपब्लिकन पार्टीका तर्फबाट आगामी राष्ट्रपतीय उम्मेदवारमा अग्रणी स्थानमा रहेका डोनाल्ड ट्रम्पले शुक्रबार सिकागोमा आयोजित चुनावी अभियान कार्यक्रममा ठूलो विरोधको सामना गर्नुपर्‍यो । उनका समर्थक र विरोधी गरी करिब एक हजार मानिस भौतिक आक्रमणमा उत्रिए । त्यसलाई नियन्त्रण गर्न प्रहरी नै लाग्नुपर्‍यो । दर्जनौँ पक्राउ परे ।
निर्वाचनको मौसममा विभिन्न राजनीतिक झुकाव भएका मतदाताबीच मुक्कामुक्की हुनु विकासशील देशहरूका लागि सामान्य घटना हो । तर, आफूलाई सबैभन्दा विकसित र परिपक्व प्रजातान्त्रिक निर्वाचन प्रणाली भएको दाबी गर्ने अमेरिकामा यस्तो घटना मञ्चन भएको छ ।
ट्रम्पको बदमासीले अमेरिकी राजनीतिक जीवनका कैयौँ पारम्परिक मान्यता भताभुंग भएको छ । उनका भनाइ निन्दनीय नश्लवादी र अतिवादी छन्, जसले अमेरिकी आम जनतामा ट्रम्प नियतवश राजनीतिक शुद्धतामाथि आक्रमण गरिरहेका छन् भन्ने प्रभाव परेको छ ।
धेरैजसो विश्लेषक र पर्यवेक्षकहरूले ट्रम्पको उदयको अनुमान गरेका थिएनन् । निर्वाचनको सुरुवातमा धनी, संकीर्ण र भड्काउवादी उम्मेदवार ट्रम्पलाई धेरैले खासै महत्त्व पनि दिएका थिएनन् । त्यसवेला उनको भूमिका रिपब्लिकन पार्टीतर्फ बढीभन्दा बढी मतदाताको ध्यान खिच्न विदुषकको जस्तो अभियन गर्नु नै उनको मुख्य ध्येय थियो । तर, घगडान नेताहरूलाई पछार्दै तिनै विदुषक अहिले सबैभन्दा बलिया उम्मेदवार देखिएका छन् ।
ट्रम्प रिपब्लिक संस्थापनको सबैभन्दा अन्तिम विकल्प हुन् । उनले ‘प्राइमरी’ हरू जिते भने रिपब्लिकन पार्टीले नमिठो द्विविधाको सामना गर्नुपर्नेछ । एकातिर, यो रिपब्लिकन पार्टीका मान्यताहरूसँग ठूलो सम्झौता हुनेछ । र, उनीहरूले ट्रम्पलाई राष्ट्रपतिको उम्मेदवार छनोट गरे भने निर्वाचनमा पराजित गर्ने ठूलो चुनौती हुन सक्छ । अर्कोतर्फ, रिपब्लिकन पार्टीले उनलाई छनोट गरेन भने ट्रम्प स्वतन्त्र उम्मेदवारका रूपमा प्रतिस्पर्धा गर्न सक्छन् । त्यस्तो अवस्थामा रिपब्लिकन पार्टीसामु अन्तिम खेलमा कुनै विकल्प बाँकी हुनेछैन ।
ट्रम्पको उदयले अमेरिकी समाजमा नयाँ पान्डोरा बाकस खोलेको छ । ट्रम्पका समर्थक खासगरी तल्लो वर्गका गोराहरू छन्, र तिनले २००८ को वित्तीय संकटपछि धेरै गुमाएका छन् । अमेरिकासँग पश्चिमी विश्वमा सबैभन्दा ठूलो र स्थिर मध्यम वर्ग हुने गथ्र्यो तर त्यसमध्ये धेरै तल झरिरहेका छन् । यहीँबाट ट्रम्पको उदय सुरु भएको हो ।
ठूलो मुख भएका, परम्पराविरोधी, खरो विचार राख्ने ट्रम्प असाध्यै लोकप्रियतावादी छन्, जसले आम जनतालाई सजिलै भड्काउन सक्छ । उम्मेदवारका गुलिया वाचाका बाबजुद अमेरिकीलाई थाहा छ, निर्वाचनले तिनको जीवन खासै परिवर्तन गर्न सक्दैन । मतदाताले सोचेका हुन सक्छन्, तैपनि किन ट्रम्पलाई समर्थन नगर्ने र आफ्नो आवेग बाहिर नल्याउने ?
अमेरिकी राजनीतिक रंगमञ्चमा एकजना जातिवादीको उदयले सारा विश्वलाई चिन्तित तुल्याएको छ । सामान्यतया अमेरिकी राजनीतिको क्रमागत विकासको समयको अनुमान गर्न सकिन्छ, तर ट्रम्पको चढावले सबै सम्भावना र अनिश्चिततालाई संकेत गर्छ । केही पश्चिमा सञ्चारमाध्यमले त उनलाई अर्को बेनिटो मुसोलिनी वा एडोल्फ हिटलरको रूपमा पनि लिन थालेका छन् ।
मुसोलिनी र हिटलर निर्वाचनमार्फत नै शक्तिमा आएका हुन्, जुन पश्चिमा प्रजातन्त्रका लागि ठूलो पाठ हो । अहिले पनि धेरै विश्लेषक अमेरिकी चुनावी प्रणालीले ट्रम्पलाई अन्तत: राष्ट्रपति हुनबाट रोक्छ भन्ने विश्वास गर्छन् । यो प्रक्रिया भयानक त हुनेछ तर खतरनाक हुनेछैन ।
ट्रम्प झुटो चेतावनी भए पनि, यसको असरले आफ्नो निसान छोडिसकेको छ । अमेरिकाले संस्थागत असफलताको सम्भावना सामना गरेको छ, जुन वास्तविक जीवनका समस्याको बढ्दो पैमानाका कारण झन् बढ्न सक्छ ।
अमेरिकाले कथित राष्ट्रवाद र तानाशाहीका लागि अन्य राष्ट्रतिर औंला उठाउनुभन्दा विश्व शान्तिका विरुद्ध ध्वंसात्मक शक्तिको स्रोत बन्नबाट बच्न सचेत हुनु आवश्यक छ ।(ग्लोबल टाइम्स बेइजिङबाट प्रकाशित अंग्रेजी दैनिक हो ।)