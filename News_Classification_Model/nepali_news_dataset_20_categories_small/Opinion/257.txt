
﻿राष्ट्रिय स्वतन्त्रता, स्वाधीनता, भौगोलिक अखण्डता तथा एकताका लागि संविधानले गरेको मार्गनिर्देशअनुरूप नेपाल सरकार क्रियाशील रहँदै आएको छ । राष्ट्रिय हित, स्वाभिमान तथा सामथ्र्य वृद्धिका लागि सरकार सदा कटिबद्ध रहनेछ । यसैअनुरूप संविधानको कार्यान्वयन: नेपाल र नेपालीको आर्थिक सामाजिक उन्नयन भन्ने विश्वासका साथ प्रधानमन्त्रीको निर्वाचनसँगै सुरु भएको संविधानको कार्यान्वयनमा नेपाल सरकार क्रियाशील रहनेछ । संविधानसँग मेल नखाने १९३ वटा कानुन यसै सम्मानित सदनबाट संशोधन भइसकेका छन् र थप १३८ कानुनको निर्माण यसै वर्षमा गरिनेछ । संविधानले अंगीकार गरेको समाजवादउन्मुख शासन प्रणालीलाई सुखी नेपाली र समृद्ध नेपालको गन्तव्यतर्फ निर्देशित गरिनेछ । यस कार्यमा सबै राजनीतिक दलको सुझबुझपूर्ण सहयोग सरकारलाई प्राप्त हुने विश्वास गरेको छु ।
संघीयताको कार्यान्वयन तथा प्रशासनिक पुनर्संरचनाका लागि राजनीतिक तहमा उच्चस्तरीय निर्देशक समिति र प्रशासनिक तहमा समन्वय समिति गठन गरिएको छ । स्थानीय तहको पुनर्संरचनाका लागि गाउँपालिका, नगरपालिका तथा विशेष, संरक्षित वा स्वायत्त क्षेत्रको संख्या र सिमाना निर्धारण गर्न गठित आयोग कार्यरत छ ।
संघीय संरचनाअनुरूप स्थानीय तहको संख्या र सिमाना निर्धारण तथा कानुनी आधार तयार गर्न केही समय लाग्ने हुँदा विगत १४ वर्षदेखि जनप्रतिनिधिविहीन स्थानीय निकायको संक्रमणकालीन व्यवस्थाअनुरूप ०७३ साल मंसिर महिनामा निर्वाचन गरिनेछ । यसबाट स्थानीय निकायमा जनप्रतिनिधिविहीन स्थितिको अन्त्य भई जनस्तरमा लोकतन्त्रको अभ्यास, विधिको शासन र स्थानीय विकासमा जनप्रतिनिधिको नेतृत्व कायम गर्न सहयोग पुग्नेछ । आगामी आर्थिक वर्षलाई संविधान कार्यान्वयन र शासन प्रणालीको रूपान्तरणको वर्षका रूपमा लिइनेछ । प्रदेशहरूको सीमांकनमा देखिएको असन्तुष्टिलाई सम्बोधन गर्न नेपाल सरकारले राजनीतिक समिति गठन गरिसकेको छ र त्यसलाई शीघ्र पूर्णता दिई काम अगाडि बढाउन सरकार तत्पर छ ।
०७२ साल वैशाख १२ गतेको विनाशकारी भूकम्प र त्यसपछिका पराकम्पबाट देशमा भएको अकल्पनीय धनजनको क्षति र विध्वंसको दृश्य हाम्रो मानसपटलमा अझै ताजै छ । देशले भूकम्पको क्षति र धक्काबाट सिर्जित चुनौतीको सामना गरिरहेकै वेला तराई–मधेसको आन्दोलन र संविधान जारी भएपछि दक्षिणी सीमानाकामा भएको अवरोधले मुलुकको अर्थतन्त्रलाई झन् जर्जर तुल्याएको तथ्य सबैका सामु छर्लंगै छ । यस्तो कठिन अवस्थामा नेपाली जनताले देखाएको धैर्य, स्वाभिमान र एकताको स्मरण गर्दै सबैलाई धन्यवाद दिन चाहन्छु ।
मुलुकमा सिर्जित विषम परिस्थितिका कारण पुनर्निर्माणका लागि आवश्यक संस्थागत संरचना र कानुनी व्यवस्था तयार हुन केही समय लागे पनि तत्पश्चात पुनर्निर्माणसम्बन्धी काम तीव्र पारिएको छ । निजी घर पुनर्निर्माणका लागि सरकारले प्रदान गर्ने अनुदानको प्रथम किस्ताको रकम हस्तान्तरण कार्य आरम्भ भइसकेको छ । दुई वर्षभित्र सबै निजी घर निर्माण गर्ने कार्य सम्पन्न गर्ने गरी अनुदान पाउनयोग्य सबैलाई सहज रूपमा अनुदान उपलब्ध गराइनेछ । निजी आवासका लागि दुई लाख अनुदानका अतिरिक्त घरधनीहरूको सामूहिक जमानीमा थप ३ लाख विनाधितो र ग्रामीण क्षेत्रमा १५ लाख र काठमाडौं उपत्यकामा २५ लाखसम्म धितोको आधारमा सहुलियत कर्जा उपलब्ध गराइनेछ । सुरक्षित घर निर्माणका लागि प्रभावित क्षेत्रमा नै प्राविधिक सहयोग उपलब्ध हुने गरी तालिम प्राप्त जनशक्ति खटाउने कार्य भइसकेको छ । भूकम्पको कारणले निजी घर निर्माण गर्न केही समय लाग्ने भएकाले आवासविहीन जनतालाई तत्काल छानामुनि ल्याउन सामूहिक आवास निर्माण गर्ने कार्य भइरहेको छ । भूकम्प प्रभावित क्षेत्रमा एक घर एक रोजगारी कार्यक्रम सञ्चालन गर्नुका साथै अरू क्षेत्रमा यसलाई क्रमश: लागू गरिनेछ ।
भूकम्पले घर ढले पनि आँट र जाँगर ढलेको छैन भन्ने नेपाली जनताको भावनाअनुरूप पुनर्निर्माण तथा पुनस्र्थापनाको पाँच वर्षे रणनीतिक खाका तयार गरी योजनाबद्ध रूपमा कार्यान्वयन गरिनेछ । भूकम्पबाट क्षतिग्रस्त पुरातात्त्विक सम्पदा, राष्ट्रपति कार्यालय, उपराष्ट्रपतिको कार्यालय तथा निवास, प्रधानमन्त्रीको कार्यालय, संसद् भवन, सर्वोच्च अदालत, नेपाली सेनाको मुख्यालय, निर्वाचन आयोगको कार्यालय, मानव अधिकार आयोगको कार्यालय, राष्ट्र बैंकलगायत महत्त्वपूर्ण सरकारी भवनको निर्माण प्रक्रिया अघि बढाइनेछ । मैं बनाउँछु मेरो धरहरा अभियानलाई अगाडि बढाई तीन वर्षमा धरहराको पुनर्निर्माण गरिनेछ ।
आगामी तीन वर्षभित्र सबै विद्यालय, अधिकांश अस्पताल र स्वास्थ्य चौकीको पुनर्निर्माण गर्ने गरी काम तीव्र पारिनेछ । पाँच वर्षीय कार्ययोजनाअन्तर्गत दुई वर्षभित्र सबै निजी घर र पाँच वर्षभित्र भूकम्पले क्षतिग्रस्त सम्पूर्ण संरचनाको निर्माण कार्य सम्पन्न गर्ने गरी राष्ट्रिय पुनर्निर्माण प्राधिकरणलाई परिचालन गरिनेछ ।
भूकम्प र सीमानाकामा भएको अवरोधले हाम्रो विकासको जोखिम र परनिर्भरता छर्लंग पारिदिएको छ । एकै मुलुकसँग अधिक केन्द्रित व्यापार, लगानी तथा आपूर्ति व्यवस्थाले ल्याउन सक्ने समस्या मनन गर्दै आत्मनिर्भरउन्मुख बहुअन्तर्सम्बन्धयुक्त आर्थिक व्यवस्थातर्फ लाग्न यस घटनाले पाठ सिकाएको छ । अब व्यापारिक सम्बन्ध र कारोवारलाई विविधीकरण गर्दै आधारभूत वस्तु र सेवामा आत्मनिर्भरतातर्फ सरकार अघि बढ्नेछ । खासगरी खाद्य, औषधि र ऊर्जामा आत्मनिर्भर हुने बाटोबाट प्रस्थान गरी दिगो, स्वाधीन, आत्मनिर्भर र न्यायपूर्ण अर्थतन्त्र निर्माणतर्फ मुलुक अघि बढ्नेछ ।
पेट्रोलियम पदार्थको आपूर्तिमा एउटै स्रोतमाथिको निर्भरताले ऊर्जा आपूर्तिमा ल्याएको असुरक्षा व्यवस्थापन गर्न आपूर्तिको स्रोत विविधीकरण गर्नुका साथै नवीकरणीय ऊर्जाको उत्पादन बढाई आयात प्रतिस्थापन र ऊर्जा सुरक्षा कायम गरिनेछ ।
आगामी आर्थिक वर्ष समृद्धितर्फको प्रस्थान वर्ष हुनेछ । आगामी पाँच वर्ष विकासको अवधि हुनेछ । आगामी दश वर्ष समृद्धिको खुट्किलो उक्लिने वर्ष हुनेछ । यी सबै प्रयासबाट नेपाललाई छिट्टै अति कम विकसित मुलुकबाट विकासशील मुलुकमा स्तरोन्नति गर्ने र आगामी १५ वर्षभित्र मध्यम आय भएका मुलुकको वर्गमा पुग्नेतर्फ सरकारले अठोट गरेको छ । संयुक्त राष्ट्रसंघद्वारा अनुमोदित दीर्घकालीन विकासका लक्ष्यहरूलाई योजना तथा वार्षिक कार्यक्रममा समावेश गरिनेछ र सन् २०३० सम्मको विकासका लक्ष्य तथा रणनीति तय गरिनेछ ।
निजी क्षेत्रको सहभागितामा भौतिक पूर्वाधारको विकास गर्न सार्वजनिक–निजी साझेदारीको लागि आवश्यक कानुनी व्यवस्था गरिनेछ । साथै पूर्वाधार विकास बैंकको स्थापना गरी ठूला आयोजना सञ्चालन गर्न आवश्यक पर्ने लगानी सुनिश्चित गरिनेछ ।
सामाजिक उत्तरदायित्वसहितको कुशल, प्रतिस्पर्धी निजी क्षेत्रको प्रवर्धनार्थ सरकारले सहजकर्ताको भूमिका निर्वाह गर्नेछ । निजी क्षेत्रलाई आर्थिक वृद्धि, पूर्वाधार निर्माणको सहयात्री, रोजगारी सिर्जना र राजस्वमा योगदान गर्ने मुख्य संवाहकको रूपमा विकास गरिनेछ ।
स्थानीयस्तरमा समुदायमा रहेको साधन, स्रोतको संगठित रूपमा परिचालन गरी सामाजिक रूपान्तरण र समन्यायिक आर्थिक वृद्धिमार्फत समुदायको सशक्तीकरण गर्न सहकारी अभियानलाई अघि बढाइनेछ ।
कृषि क्षेत्रको व्यवसायीकरण र आधुनिकीकरण गर्दै यसलाई मर्यादित, सुरक्षित एवं आकर्षक पेसाको रूपमा विकास गरिनेछ । तुलनात्मक एवं प्रतिस्पर्धात्मक लाभको सम्भावना र भौगोलिक एवं पर्यावरणीय स्थितिअनुसार मुलुकका विभिन्न भागलाई विभिन्न खाद्यवस्तु उत्पादनको पकेटक्षेत्र निर्धारण गरी विशेष कार्यक्रम सञ्चालन गरिनेछ । किसानको सहभागितामै सामाजिक सुरक्षा कोष खडा गरी क्रमश: उनीहरूलाई सामाजिक सुरक्षाको दायरामा ल्याइनेछ । युवालाई कृषिमा आकर्षित गर्दै वैदेशिक रोजगारीबाट फर्केका युवालाई समेत यसमा आबद्ध गरिनेछ ।
कृषिको यान्त्रीकरणलाई प्रोत्साहन दिन सामूहिक र सहकारी कृषि प्रणालीको विकास गरिनेछ । मल, बिउ, सिँचाइ, प्रविधि र कृषि उपजको बजारको सुनिश्चितता कायम गरिनेछ । कृषि ऋण, बाली तथा पशुपक्षी बिमामा किसानको सर्वसुलभ पहुँच पुग्ने व्यवस्था गरिनेछ । यसका लागि निजी क्षेत्रसँगै सहकारी संस्थालाई समेत परिचालन गरिनेछ । कृषि सहकारीको प्रवर्धन गरी साना किसानको आर्थिक सामाजिक सशक्तीकरण गरिनेछ ।
भूमिको सदुपयोग र दिगो विकासमा योगदान हुने गरी भूउपयोग ऐन ल्याइनेछ । जमिनको स्वामित्व अनिवार्य स्वघोषणा गर्ने व्यवस्था लागू गरिनेछ । वैज्ञानिक भूमिसुधार कार्यान्वयन गर्दै एकपटक सबैका लागि भूमिमा पहुँच सुनिश्चित गरी सधैंका लागि सुकुम्बासी समस्या समाधान गर्नेतर्फ सरकारले कार्य गर्नेछ । यसका साथै मुक्त कमैया र हलिया पुनस्र्थापनाको कार्य यसै आर्थिक वर्षभित्र सम्पन्न गरिनेछ ।
भूमि प्रशासनमा समयानुकूल सुधार गर्दै जग्गाको नाप–नक्सा तथा भौगोलिक सूचनाको शुद्धता र विश्वसनीयतामा वृद्धि गरिनेछ । भूमि प्रशासन एवं भूमि व्यवस्थापन कार्यमा नवीनतम प्रविधिको उपयोग बढाइनेछ ।
वन संरक्षण, व्यवस्थापन, दिगो उपभोग र स्वच्छ वातावरणका लागि समुदायमा आधारित वन व्यवस्थापन प्रणाली सुदृढ गरिनेछ । जैविक विविधताको संरक्षण, वातावरणीय सेवा र जीविकोपार्जनका कार्यक्रम सञ्चालन गरिनेछ ।
वनस्पति, गैरकाष्ठ वन पैदावार तथा जडीबुटी प्रजातिको अध्ययन–अनुसन्धान, संरक्षण, खेती तथा उत्पादन वृद्धि र प्रशोधनकेन्द्रहरू स्थापना गरी वनमा आधारित उद्यमलाई प्रोत्साहित गरिनेछ । काठको उत्पादन र उपयोगमा मुलुकलाई आत्मनिर्भर बनाई आयात प्रतिस्थापन गरिनेछ । खेर गइरहेको जग्गामा कृषि, निजी र सामुदायिक वनको क्षेत्र तोकी कार्यक्रम सञ्चालन गरिनेछ । सामुदायिक वन र सहकारीमार्फत् जनसहभागिताको क्षेत्र फराकिलो तुल्याउँदै वनबाट रोजगारीका अवसर सिर्जना गरिनेछ । भूकम्पबाट क्षतिग्रस्त संरचनाहरूको पुनर्निर्माणका लागि काठको उत्पादन तथा आपूर्ति व्यवस्था गरिनेछ ।
आर्थिक रूपान्तरणका लागि प्रतिस्पर्धी एवं दिगो औद्योगिक विकास कार्य अघि बढाइनेछ । औद्योगिक पूर्वाधारका लागि प्रत्येक प्रदेशमा तीन वर्षभित्र सम्पन्न गर्ने गरी कम्तीमा एक ठूला औद्योगिक क्षेत्र स्थापना गर्ने कार्य यसै वर्षदेखि सुरु गरिनेछ । औद्योगिक क्षेत्र तथा विशेष आर्थिक क्षेत्रको पूर्वाधार निर्माण तथा सञ्चालनमा स्वदेशी तथा विदेशी लगानीकर्तालाई आकर्षित गर्न नीतिगत, कानुनी तथा प्रक्रियागत व्यवस्था मिलाइनेछ । पहिचान भइसकेका र औद्योगिक उत्पादनको दृष्टिले उपयुक्त ठूला उद्योगसम्म सडक र विद्युत्् प्रसारण लाइन निर्माण गर्ने कार्यलाई प्राथमिकतासाथ अघि बढाइनेछ ।
रोजगारीलाई सामाजिक सुरक्षाको महत्त्वपूर्ण कडीको रूपमा स्थापित गर्न ‘एक घर, एक रोजगारी’ प्रत्याभूतिको व्यवस्था गरिनेछ । यसका लागि आवश्यक कानुनी व्यवस्था गरिनेछ ।
प्रतिस्पर्धी र तुलनात्मक लाभ हुने निकासीजन्य वस्तुहरूको विकास र बजार विविधीकरण गरी विश्व बजारमा निर्यात गर्न वाणिज्य नीति, ०७२ र नेपाल एकीकृत व्यापार रणनीतिको प्रभावकारी कार्यान्वयनमा जोड दिइनेछ । अन्तर्राष्ट्रिय बजारको सम्भावना बढ्दै गएको तयारी पोसाक उद्योगको विकास र विस्तार गर्न सिमरामा दुई वर्षभित्र सबै पूर्वाधार पुर्‍याउने गरी विशेष आर्थिक क्षेत्र निर्माण कार्य अघि बढाइनेछ ।
निर्यात प्रवर्धनमा निजी क्षेत्रलाई प्रोत्साहन गर्न सरकारका तर्फबाट उपलब्ध गराउने सेवा–सुविधालाई प्रभावकारी बनाइनेछ । नेपालको अन्तर्राष्ट्रिय व्यापारमा बढ्दै गइरहेको घाटा कम गर्न निर्यातको सम्भावना भएका र आयात प्रतिस्थापन गर्न सक्ने वस्तु र सेवाको विकासमा जोड दिइनेछ ।
उपभोक्ताको हित संरक्षण गर्न सबै खाद्य–सामग्रीका प्याकेटमा अधिकतम बिक्री मूल्य, उत्पादन र उपभोग्य मिति, प्रयोग भएको कच्चा पदार्थ र पोषणको अवस्था खुलाउनुपर्ने कानुनी व्यवस्था गरिनेछ । बजार अनुगमन र आपूर्ति प्रणाली व्यवस्थित बनाइनेछ । प्रत्येक प्रदेशमा जनशक्तिसहितको बजार अनुगमन कार्यालय स्थापना गरिनेछ ।
पेट्रोलियम पदार्थ तथा ग्यासको परनिर्भरताको निराकरण गर्न देशभित्र पेट्रोलियम पदार्थ र ग्यासको अन्वेषण एवं उत्खनन कार्यलाई प्राथमिकताका साथ अघि बढाइनेछ । पेट्रोलियम पदार्थको आपूर्ति नियमित र सहज बनाउन सातवटै प्रदेशमा पर्नेगरी कम्तीमा ९० दिनको माग धान्न सक्ने भण्डारण क्षमता वृद्धि गरिनेछ ।
कर्णाली अञ्चललगायत देशका विकट र दुर्गम क्षेत्रमा खाद्य सुरक्षाका लागि आपूर्ति व्यवस्थालाई थप प्रभावकारी तुल्याइनेछ । खडेरीग्रस्त जिल्ला र बस्तीमा थप खाद्यान्न पठाउने काम गरिनेछ । स्थानीयस्तरमा खाद्यान्न उत्पादन वृद्धि तथा खाद्य आनीबानीमा परिवर्तन ल्याउन आहार परिवर्तनसम्बन्धी प्राविधिक र व्यावहारिक अनुशिक्षण कार्यक्रम सञ्चालन गरिनेछ ।
एक वर्षभित्र आधारभूत रूपमा र दुई वर्षभित्र मागबमोजिम विद्युत्् आपूर्ति गर्ने गरी सरकारले जलविद्युत्् र अन्य नवीकरणीय ऊर्जा उत्पादन कार्य अघि बढाउनेछ । राष्ट्रिय ऊर्जा संकट निवारण तथा विद्युत्् विकास दशकसम्बन्धी कार्ययोजना, ०७२ कार्यान्वयन गर्दै विसं ०८२ भित्र दश हजार मेघावाट जलविद्युत्् उत्पादन गर्ने कार्यक्रमलाई प्राथमिकताका साथ अघि बढाइनेछ ।
निर्माणाध&#2368