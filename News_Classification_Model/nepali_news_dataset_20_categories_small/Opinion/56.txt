
﻿
झरी परेको तेस्रो दिन उनीहरूले घरभित्र धेरै गँगटा मारे । पेलायोलाई ती मरेका गँगटा फ्याँक्न जलमग्न आँगन पार गरेर पर समुद्रसम्म पुग्नुपरेको थियो । भर्खरै जन्मिएको बालकलाई रातभर ज्वरो आयो । यसको कारण मरेका गँगटाको दुर्गन्ध भएको उनीहरूले लख काटे । गत मंगलबारदेखि सारा संसार उदास देखिन्थ्यो । समुद्र र आकाश दुवै खरानीको थुप्रोझैँ देखिन्थ्यो । फागुन–चैतको रातमा टिलिक्क टल्कने बलौटे किनारा हिलाम्मे थियो । त्यहाँ कुहिएका सिपीको थुप्रो लागेको थियो । मध्यदिन भए पनि प्रकाश निकै मलिनो थियो, जसले गर्दा गँगटा फ्याँकेर घर फर्किएको पेलायोले आँगनको पल्लो छेउमा चलमलाएको चिज राम्ररी ठम्याउन सकेन । निकै नजिक गएर हेरेपछि मात्र उसले त्यहाँ एउटा बुढो, निकै बुढो मान्छेको आर्तनाद सुन्यो । उसको मुख हिलोमा गढेको थियो । अजङ्गको पखेटाका कारण जति बल गरे पनि त्यो बुढो उठ्न सकिरहेको थिएन ।
त्यस भयावह जीव देखेर तर्सिएको पेलायो आफ्नी जहान एलिसेन्डालाई बोलाउन दौडियो । ऊ बिरामी बालकलाई पानीपट्टी लगाउँदै थिई । एलिसेन्डालाई लिएर ऊ आँगनको पल्लो छेउ गयो । मुक र मूर्तिवत भई ती दुवैले आकाशबाट खसेको त्यस जीवलाई हेरे । यसको पहिरन थाङ्नाथरा बटुल्नेको जस्तो देखिन्थ्यो । यस जीवको खुइले थाप्लोमा झर्न बाँकी केही रौँ थिए, अनि मुखमा झर्न बाँकी केही दाँत । निथु्रक्क भिजेको उसको अवस्था दयनीय थियो । यस अवस्थामा देख्दा यी बराजुले कुनै वेला वैभवपूर्ण जीवन बिताएका थिए भन्ने अनुमान कसैले पनि गर्न सक्दैनथ्यो । जति गरे पनि उसले आफ्ना बडेमानका फोहोरी आधा उखेलिएका गिद्धे पखेटा हिलोबाट बाहिर निकाल्न सकेन । ती दम्पतीले नजिकै गएर उसलाई धेरै बेरसम्म हेरिरहे । अन्तत: उनीहरूलाई त्यो जीव अनौठो लाग्न छाड्यो । हेर्दा हेर्दै त्यो परिचितझैँ लाग्न थाल्यो । तिनीहरूले ऊसँग बोल्ने आँट गरे । उसले नबुझिने भाषामा जवाफ दियो । उसको आवाज कुनै बलिष्ठ जहाज चालकको झैँ सुनिन्थ्यो । आवाज सुनेपछि उनीहरूको ध्यान उसका असहज पखेटाबाट अन्तै खिचियो । आँधीमा परी दुर्घटना भएको कुनै परदेशी पानीजहाजको यात्री हो यो भन्ने उनीहरूले अनुमान गरे । तत्कालै पेलायोले छिमेकी महिलालाई बोलायो । ऊ जीवन र मृत्युका बारेमा सबैथोक जान्दथी । छिमेकी महिलाले त्यस अजीव जीवलाई हेर्नासाथ पेलायो र उसकी जहानको अनुमान गलत भएको बताई ।

‘यो त देवदूत हो’ उसले भनी । ‘तिमेरुको बालक लिन आएको हुनुपर्छ । बिचरा, यति बुढो छ । पानीले थचार्नु थचारेछ ।’
पेलायोको घरमा देवदूतलाई बन्दी बनाएर राखेको हल्ला गाउँभरि फैलियो । त्यस जान्नेका अनुुसार त्यो देवदूत देउताविरुद्ध षड्यन्त्र गर्दा बाँचेका देवदूतहरूमध्येको एक भगौडा थियो । त्यस महिलाले त्यसलाई मुङ्ग्राले हानेर मार्ने सल्लाह दिएकी थिई । तर, ती दम्पतीलाई यो सुझाब उचित लागेन । तैपनि, हातमा मुङ्ग्रो लिएर पेलायोले दिनभरि भान्छाबाट उसलाई हेरिरह्यो । ओछ्यानतिर लाग्नुअघि पेलायोले देवदूतलाई हिलोबाट बाहिर तान्यो र तारले बुनेको कुखुराको खोरमा लगेर थुनिदियो । आधा राततिर पानी थामियो । पेलायो दम्पती भने गँगटा मार्नतिर लागे । एकछिन पछि बालक उठ्यो । उसको ज्वरो हटेको थियो । उसले केही खाने इच्छा गर्‍यो । त्यसपछि देवदूतप्रति ती दम्पतीको मन कमलो हुन थाल्यो । उनीहरूले त्यसलाई तीन दिनसम्म पुग्ने अन्न–पानीको व्यवस्था मिलाई डुङ्गा राखेर समुद्रमा छाडिदिने निर्णय गरे । तर, भोलिपल्ट बिहानको पहिलो झुल्कोमा आँगनमा पुग्दा त पूरै गाउँ उल्टिएर कुखुराको खोरअगाडि थुप्रिसकेको थियो । तिनीहरू देवदूतसँग रमाइलो गरिरहेका थिए । कुनै श्रद्धाविना खोरको प्वालबाट भकाभक खानेकुरा ठोसिरहेका थिए । गाउँलेका लागि देवदूत कुनै अलौकिक प्राणी नभई सर्कसको कुनै जनावर थियो ।
त्यस अनौठो समाचारले त्रसित भएको पादरी गोन्जागा सात बज्नुअघि नै त्यहाँ आइपुग्यो । मिर्मिरेमा आएका रमितेहरूभन्दा अलि कम उत्सुक देखिनेहरू पनि त्यहाँ आइसकेका थिए । यस बन्दीको भविष्यका बारेमा ती अनेकौँ अनुमान गर्न थाले । तीमध्ये सबैभन्दा सोझोले यस अजीव प्राणीलाई विश्वप्रमुख बनाउनुपर्ने विचार राख्यो । अलि कडा मिजासकाहरूले भने सम्पूर्ण युद्धहरूमा विजय प्राप्त गर्न यसलाई पाँचतारे जर्नेलमा पदोन्नति गर्नुपर्ने प्रस्ताव राखे । केही द्रष्टाले भने यसलाई प्रजनन केन्द्रमा राखी यसबाट पखेटायुक्त तेजस्वी मानव पैदा गर्न सकिने आशा व्यक्त गरे । पृथ्वी यस्तै पखेटे मानव जातिले भर्नुपर्ने तिनको तर्क थियो । यस्तो मानव जातिले मात्र सम्पूर्ण ब्रह्माण्डमा शासन गर्न सक्छ भन्ने तिनको निष्कर्ष रह्यो ।
गोन्जागा पादरी बन्नुभन्दा अघि बलिष्ठ दाउरे थियो । खोरको नजिकै उभिँदै उसले सम्पूर्ण प्रश्न–उत्तरहरूको तत्कालै समीक्षा गर्‍यो र त्यस दु:खीलाई नजिकैबाट हेर्न खोरको ढोका खोल्न लगायो । खोरभित्र त्यो मान्छे कलिला चञ्चल चल्लाहरूका बीचमा एउटा बढेमानको जीर्ण माउ कुखुरोजस्तो देखिन्थ्यो । सबेरै आएका रमितेहरूले फ्याँकेका फलका बोक्रा र बिहानको नास्ताको रहलपहलका बीचमा खोरको एउटा कुनामा पल्टेर ऊ आफ्ना खुला पखेटा घाममा सुकाउँदै थियो ।
पादरी गोन्जागा खोरभित्र छिर्‍यो र उसलाई ल्याटिन भाषामा अभिवादन गर्‍यो । तर, यस दुनियाँको दुव्र्यवहारबाट अनभिज्ञ त्यस जीवले आफ्ना प्राचीन आँखा यसो उठायो र आफ्नै भाषामा बर्बरायो । उसले ल्याटिन अर्थात् परमेश्वरको भाषा नबुझेको देख्दा र परमेश्वरका सेवकहरूलाई अभिवादन पनि गर्न नजानेको देख्दा स्थानीय पादरीले यो कुनै धोकेबाज हुनसक्ने आशंका गरे ।
पादरी गोन्जागाले निकै नजिकै गएर उसलाई नियाल्यो । यो त ठ्याक्कै मान्छे जस्तै देखिन्थ्यो । उसको जिउबाट बाहिरी संसारको अनौठो असह्य गन्ध आइरहेको थियो । पखेटाका पछाडि सुलसुले, जुम्रा र उपियाँका घारी थिए । प्वाँखहरू पृथ्वीको वायुले खजमजिएका थिए । पादरीले त्यसमा देवदूतको गरिमा झल्काउने कुनै विशेषता देखेन । तत्पश्चात पादरी कुखुराको खोरबाट बाहिर निस्कियो र त्यहाँ उपस्थित भिडलाई त्यस प्राणीप्रति उदारता देखाएमा आइपर्न सक्ने विपत्तिबारे सङ्क्षिप्त प्रवचन दियो । यस लोकका हुस्सु र असावधानी मान्छेहरूलाई फसाउन दानवले यस्ता अनेकौँ रमाइला छल गर्ने गरेको कुरा पुन: अवगत गरायो । पखेटा हुँदैमा देवदूत मान्न नसकिने उसको तर्क थियो । सत्यतथ्य निक्र्याेलका लागि उसले धर्माध्यलाई पत्र लेख्ने बाचा गर्‍यो । धर्माध्यले मुख्य पादरीलाई पत्र लेख्नेछ र उच्च न्यायलयबाट अन्तिम आदेशका लागि मुख्य पादरीले पोपलाई चिठी लेख्नेछ ।
तर, पादरीको उक्त चेतावनी र गम्भीर योजनाले त्यस हृदयहीन भिडलाई छोएन । त्यस थुनुवाको बारेमा चारैतिर हल्ला फैलियो । केही घन्टा नबित्दै पेलायोको आँगन भिडम्भिड बजार बन्यो । भिडले घरै भत्काउला जस्तो गर्न थाल्यो, जसले गर्दा भिड तितरबितर पार्न सङ्गीनजडित राइफल भिरेका सैन्य टुकडी गुहार्नुपर्‍यो । त्यस बजारको फोहोर सफा गर्दागर्दा एलिसेन्डाको ढाडै बाङ्गिसकेको थियो । थकित एलिसेन्डाको मनमा आँगनको वरिपरि बार लगाउने र देवदूत हेर्नका लागि प्रतिदर्शक पाँच पैसा असुल्ने विचार फुर्‍यो ।
मान्छेहरू उत्सुकता बोकेर निकै टाढाटाढाबाट ओइरिन थाले । मेला देखाउनेको एउटा समूह उड्ने चटकी लिएर त्यहाँ आइपुग्यो । त्यो पखेटे चटकी भिडको टाउको माथि भुनुन्न गर्दै निकैपटक फन्का मार्‍यो तर कसैले पनि उसलाई ध्यान दिएनन् । कारण, उसको पखेटा देवदूतका जस्ता थिएनन् । त्यो कुनै तारामण्डलबाट पृथ्वीमा झरेको चमेरोजस्तो देखिन्थ्यो ।
पृथ्वीलोकका सबैभन्दा अभागी अशक्तहरू स्वास्थ्यलाभका लागि त्यहाँ ओइरिन थाले । यस्ता अशक्तहरूमा बाल्यकालदेखि मुटुको धड्कन गन्दै बाँचेकी र गन्दागन्दा थाकेकी दुखिया महिला, तारामण्डलबाट निस्किने आवाजले गर्दा सुत्न नसक्ने पोर्चुगलको मान्छे आदि थिए । अर्को थियो अनिद्राको रोगी । ऊ रातमा जुरुक्क उठेर दिनभरि गरेको काम उल्ट्याउने रोगबाट ग्रसित थियो । त्यस्तै, त्यहाँ अलिक कम बिमार भएकाहरू पनि आएका थिए । यो अनौठो घटना र पृथ्वीलोकमा यसले ल्याएको हलचलले पेलायो र एलिसेन्डालाई निकै थकाएको थियो । तर, थकानबाट दुवैजना निकै खुसी थिए किनभने सातादिन पनि नबित्दै तिनका घरका कोठा पैसाले भरिइसकेका थिए । उता, पालो पर्खेका तीर्थयात्रुहरूको लाइन पर क्षितिजसम्म पुगिसकेको थियो ।
त्यस मेलामा निष्क्रिय भनेको देवदूत मात्र थियो । खोरमा सहज रूपमा बस्ने प्रयत्नमा नै उसको समय बित्न थाल्यो । खोरको जालीवरिपरि गिर्जाघरमा झैँ टुकी र मैनबत्ती बालिएका थिए । बत्तीको उग्र तापले ऊ अचेतझैँ भएको थियो । जान्ने महिलाले सुझाएअनुसार सुरुमा तिनीहरूले उसलाई कपुरका दाना खान दिए । त्यस जान्नेले कपुरका दाना देवदूतको मनपर्ने खाना भएको बताएकी थिई । तर, यस देवदूतले ती दाना खाएन । त्यसपछि पापमोचन गरिरहेकाहरूले पोपले खाने गरेको खाना ल्याएर दिए तर उसले त्यो पनि हेर्दै हेरेन । अन्त्यमा भेन्टाको ढिँडो दिए । त्यो भने भकाभक खायो । देवदूत भएकाले ढिँडो खाएको हो या बुढो भएकाले, त्यहाँ उपस्थितहरूले केही बुझ्न सकेनन् ।
उसको एक मात्र अलौकिक गुण भनेको धैर्य थियो । खासगरी सुरुका दिनमा उसको धैर्य कत्ति पनि डगमगाएन । तारामण्डलका सुलसुले, लिखा, उपियाँजस्ता परजीवीको खोजीमा खोरका कुखुराले उसका पखेटा ठुंथे । विकलाङ्गहरू प्वाँख थुत्थे र आफ्ना अङ्गमा छुवाउँथे । त्यहाँ निकै कोमल मन भएकाहरू पनि नभएका होइनन् । तिनीहरू उसलाई उभिएको हेर्न वेलावेलामा ढुङ्गाले हान्थे । एक दिन ऊ घन्टौँसम्म हलचल नगरी भुइँमा पल्टिरह्यो । कतिपयले उसलाई मरेको ठाने । तर, तातो फलामले एकापट्टिको कोखामा डामेपछि भने ऊ जुरुक्क उठ्यो र नबुझिने भाषामा के के फलाक्न थाल्यो ।
उसका दुवै आँखा आँसुले भरिएका थिए । दुई–चारपटक आफ्ना अजङ्गको पखेटा भ्याटभ्याट गर्‍यो । कुखुराको सुली र उसको शरीरमा टाँसिएको तारामण्डलको धुलो मिसिएर एउटा भुमरी पर्‍यो । उसमा भयमिश्रित पीडाको आँधी छुट्यो, जुन यस लोकको जस्तो थिएन । अधिकांशले त्यस अकस्मात प्रतिक्रियालाई क्रोधभन्दा पनि पीडाका रूपमा लिए । त्यस घटनापछि भने भिडले उसलाई चिढाउन छाड्यो । अधिकांशले उसको निष्क्रियता वीर पुरुषको सहनशीलताभन्दा पनि कुनै विपत्तिको सङ्केत हुनसक्ने ठाने ।
पादरी गोन्जागाले भिडलाई ठट्टा–मजाक नगर्न भन्यो । ऊ यस बन्दीको अन्तिम फैसलाको पर्खाइमा थियो । तर, रोमबाट आएका पत्रहरूले यस घटनालाई त्यति गम्भीरताका साथ लिएको देखिएन । यस कैदीको नाइटो भए नभएको, उसले जिजस क्राइस्टले बोल्ने अरमेइक भाषा बुझ्ने–नबुझ्ने, पिनको फेदमा ऊ कतिपटक स्थिर भई घुम्न सक्छ, त्यो देवदूत नभई कुनै बेवारिसे पखेटे नर्वेजियन नाविक पो हो कि भन्ने जस्ता प्रश्नहरूमा ती पत्र केन्द्रित थिए ।
त्यहाँ अर्को दैवी घटनाको प्रवेश भयो । त्यसबाट पादरीको झमेला अन्त्य भयो । अन्यथा, ती अपूर्ण पत्रको आउने–जाने क्रमको अन्त्य हुने थिएन ।
कुरो के भने, ती दिनमा त्यस नगरमा अनेकथरीका रमिता देखाउनेहरू आइरहन्थे । यसैबीच एउटी महिला तमासा देखाउँदै त्यहाँ आइपुगी । आमाबाको अवज्ञा गरेका कारण ऊ माकुरामा परिणत भएकी थिई । त्यस महिलालाई हेर्ने दस्तुर देवदूतलाई हेर्ने दस्तुरभन्दा कम थियो । यति मात्र कहाँ हो र ? दर्शकहरू उसको हविगतबारे आफूलाई लागेका प्रश्न गर्न सक्थे । उसको भयावह अवस्थालाई नजिकैबाट नियाल्न पाउँथे । ऊ डरलाग्दो विषालु माकुरो थिई । उसको जिउ भाले भेडा जत्रो थियो, टाउको भने कुनै दु:खी कुमारीको जस्तो । ऊ आफूलाई परेको विपत्ति पीडादायी ढंगले सुनाउँथी । विचित्रको शरीरभन्दा पनि उसको वर्णन निकै
हृदयविदारक थियो ।
ऊ बालक नै थिई । एकदिन आमाबाको आँखा छलेर बाहिर नाचगानमा गई । रातभर नाचेर जंगलको बाटो हुँदै घर फर्किंदै थिई । त्यसैवेला ठूलो चट्याङ पर्‍यो । आकाश दुई फक्ल्याटा भई चिरियो । चिरिएको ठाउँबाट निस्किएको गन्धकको ज्वालाले उसलाई लाग्यो र ऊ माकुरामा बदलिई । त्यस उपकारी शक्तिले उसको मुखमा मासुका डल्ला फुत्त हालिदियो । त्यो नै उसको एक मात्र जीवन धान्ने आहारा बन्यो । यस त्रासद् नैतिक शिक्षाले भरिएको आफ्नो दुर्दशा ऊ आफैँ बताउँथी । एकातिर आफ्नो दुर्दशाबारे फरर्र बताउने महिला थिई भने अर्कोतिर कृपा गरेर पनि मान्छेलाई नहेर्ने अधम देवदूत थियो ।
यस्ती चमत्कारी महिलाले त्यस देवदूतलाई छायामा पार्ने नै भई । यति मात्रै होइन, त्यस देवदूतका चमत्कारमा मानसिक विचलन देखिन्थ्यो । ऊ कहिल्यै दृष्टि नफर्किएको तर तीनवटा नयाँ दाँत पलाएको अन्धो मान्छे जस्तो देखिन्थ्यो । चिठ्ठामा ठूलो धनराशी जितेको तर दुई पाइला पनि चल्न नसक्ने प्यारालाइसिसको रोगीजस्तो देखिन्थ्यो । अथवा भनौँ, घाउबाट सूर्यमुखी फूल उम्रिएको कुष्ठरोगी जस्तो देखिन्थ्यो । केवल सहानुभूति जित्ने खालका त्यसका चमत्कार वास्तवमा सस्तो मजाकभन्दा केही पनि थिएनन् । त्यसले उसको ख्यातिमा पहिल्यै धब्बा लागिसकेको थियो । झन् यो माकुरे महिला आएपछि त देवदूत पूर्णत: उपेक्षित बन्यो । अब भने पादरी गोन्जागा अनिन्द्रको समस्याबाट मुक्त भयो । पेलायोको आँगन पनि अस्तिनैको तीनदिने झरीमा जस्तै खाली भयो । गँगटाहरू फेरि ओछ्यान कोठामा पस्न थाले ।
रमितेहरू आउन छाडे पनि घरधनीले दु:ख मान्नुपर्ने कुनै कारण थिएन । जम्मा पारेको पैसाले तिनले बार्दली भएक&#237