
﻿
आन्दोलनका कारण अर्थात् त्यसबेलाको पृष्ठभूमि नखोतली २०६२/६३ यताको परिस्थितिको मूल्यांकन हुनै सक्दैन ।
माओवादीका नाममा भएका हत्या, हिंसा, तोडफोड, जनधनको क्षतिले मुलुकको स्थिरता र शान्तिलाई प्रभाव पार्यो । अन्तर्राष्ट्रिय साख पनि गि¥यो । मुलुकको स्वतन्त्रता र सार्वभौमसत्तामै प्रश्न उठ्न थाले ।
माओवादी किन जन्मिएको हो ? त्यसका पछाडि कुन शक्ति थियो ? भन्ने त अहिले धेरैलाई ज्ञान भइसकेको छ ।
त्यो आतंकमा घरेलु हतियार होइन, अत्याधुनिक हतियार प्रयोग भएको छ । त्यसका लागि आवश्यक सीप र दक्षताका लागि तालिम कहाँबाट भयो ? त्यो डरलाग्दो पक्ष थियो ।
त्यसलाई आफ्नै प्रयत्नले समाधानको बाटो खोजेर माओवादीलाई वार्तामा ल्याएर अघि बढ्नुपर्ने त्यति बेला समयको माग थियो । तर नेपालभित्र पनि मौकाको फाइदा उठाउने नीति दरबारले लियो । त्यसमा केही पार्टी र व्यक्तिको साथ रह्यो । त्यसैले विदेशीले पनि यसमा खेल खेल्न पाए । मान्छे मरेकोमा चिन्ता गर्न हैन मर्नेको संख्या बढे हुन्थ्यो भन्ने पनि यही मुलुकमा देखिए ।
माओवादीलाई शंकाको सुविधा दिऊँ भनेर शान्ति प्रक्रियामा ल्याइएको हो । त्यसै समयलाई माओवादी, विदेशी शक्ति र राजाले दुरुपयोग नै गरे । राजालाई पनि यही मौकामा मैले प्रत्यक्ष शासन गर्नुपर्छ भन्ने पर्यो । उहाँले शासन लिनुभयो । त्यसपछि आगोमा घ्यु थपियो । त्यतिबेला हामी चुकेकै हो ।
शान्तिको चाहना आतंककारीलाई पनि थियो । आफ्नैलाई युगौँसम्म मार्न हुँदैन भन्नेमा उनीहरू पनि थिए । लेनदेनबाट मिलाएर मूल प्रवाहमा जानुपर्छ भन्नेमा उनीहरू पनि थिए । तर परिस्थितिको दुरुपयोग गरियो । राजाले सत्ता लिएपछि जनता दोहोरो मारमा परे । त्यसको प्रत्यक्ष फाइदा भारतले उठायो ।
यहाँका सात दल, माओवादी र भारत यी ‘नवग्रह’को दिल्लीमा भेट भयो । त्यसपछि एउटा सम्झौता भयो । यो सबैले जानेकै हो । त्यसले शान्तिको कामना गरे पनि त्यसको परिणाम अहिलेको जस्तो हुनसक्छ भनेर मैले त्यसबेला नै भनेको थिएँ ।
हाम्रो शब्दमा माओवादी आन्दोलन भने पनि सबैले दिएको संज्ञा त माओवादी आतंक नै हो । त्यो आतंकमा सहभागी व्यक्तिसँग अहिले परिवार झैं भएर बसेका छौँ । यो राम्रो पक्ष पनि हो ।
मुलुकमो राजनीतिक स्थिरता, दिगो शान्ति र कानुनी शासन नभएसम्म देश विकासको सपना साकार हुँदैन । अहिलेको कारण त्यही हो । सरकार गठन भएको भोलिपल्टदेखि सरकार ढलाउने कुरा हुन्छ । विधायिकामा राष्ट्रिय बहस हुँदैन । नेपाली समाजमा धार्मिक सहिष्णुता उच्चकोटीको थियो । एकता भंग गराइयो । जात र भूगोलका नाममा द्वन्द्व बढाइयो ।
राष्ट्र निर्माणको सपना साकार हुनै पाएन । यो वा त्यो एउटापछि अर्को विभिन्न रूप देखिए । राजा ज्ञानेन्द्रले अलिकति बढी सपना र महत्वाकांक्षा राख्दा परिस्थितिले अर्कै मोड लियो । जनता सडकमा निस्कनुपर्ने अवस्था आयो । खान नपाएर आन्दोलन हुँदैन, पानी, बिजुली नहुँदा वा नाकाबन्दी हुँदा पनि कोही सडकमा आउँदैन तर कसैले बन्दुक ताक्यो या प्रयोग गर्न खोज्यो भने हामी आन्दोलनमा उत्रन्छौँ ।
त्यसबेला पनि सबै दल राष्ट्रिय एकतामा आउनुपथ्र्यो । माओवादी आन्दोलनमा खेलेका शक्ति नै ०६२÷६३ को आन्दोलनमा पनि देखा परे । त्यत्रो ठूलो परिवर्तन भयो । राजतन्त्र सकिएर गणतन्त्र आयो । यसमा जनताको कुनै नोक्सान भएको छैन । सरकार सञ्चालनको विधिमा मात्रै पनि परिवर्तन आएको भए अहिले जनतालाई अर्कै महसुस हुन्थ्यो ।
संविधान निर्माणमै धेरै समय बिताइयो । यो समय झनै घोर अशान्तिको भयो । माओवादीले सिधै बन्दुक हानेका थिए अहिले जनतालाई घुमाइफिराई हानिएको छ । परिवर्तनको नामले फेरि पिरोलेको छ । संविधान आउनु गौरवको विषय हो । संविधान आफैं बनाउने घोषणा नेपाली जनताले गरेको हो । त्यो सपना हामीले पूरा गरेकै हो । त्यसमा गर्व गर्नैपर्छ । तर जस्तो संविधान बनाउनुपर्ने थियो त्यस्तो बनेन ।
संविधान बनाउँदा एकातिर ताली बजेको र अर्कोतिर पुत्ला जलेको थियो । मधेस आन्दोलनलाई समयमा सम्बोधन गर्न पर्दैन ? हाम्रै भूभागभित्र अर्को राज्य खोज्ने पनि होलान् तर जायज मागको समयमा सम्बोधन गर्न पर्दैन ? अहिले त वास्तविक समस्या कहिल्यै पहिल्याइँदैन । एउटा न एउटा पक्ष आन्दोलनमा निस्किरहन्छ । लाग्छ, अन्तहीन द्वन्द्वको बीजारोपण गरिएको छ ।
नेपालविरुद्धको ग्य्रान्ड डिजाइन
गिरिजाप्रसाद कोइराला भन्ने गर्नुहुन्थ्यो, ‘ग्य्रान्ड डिजाइनले काम गर्न दिएन’ । एउटा व्यक्ति प्रधानमन्त्रीको आसनमा रहेर भन्छ, ‘यहाँ ग्य्रान्ड डिजाइनले काम गर्न दिएन ।’
यो बुझ्नेले मात्रै बुझेका थिए । त्यसपछि बावुराम भट्टराई आएर भन्नुभयो, ‘हामी त गोटीमात्रै रहेछौँ । चाबी त अन्तै रहेछ ।’ ग्य्रान्ड डिजाइन भनेको के रहेछ भन्ने अलिकति खुलासा भयो । अहिलेका प्रधानमन्त्रीले भन्नुभयो, ‘यो त शक्तिकेन्द्रको खेल मैदान रहेछ ।’
अब त सबै उदांग भएन र ? तीनवटै प्रधानमन्त्रीले भनेको कुराको चुरो एउटै हो । सबैभन्दा ठूलो दुःखद पक्ष यही हो । माओवादीको दस वर्षे आतंकको उपलब्धि यही होइन ?
भारतमात्रै पनि होइन अरु पनि यसमा संलग्न छन् । भारतको वक्रदृष्टि अहिलेमात्रै होइन २००७ सालको जनक्रान्तिदेखि नै हो । भारतको ‘माइक्रो म्यानेजमेन्ट’ देखियो । अनि कुनै पश्चिमा देशको राजदूत भन्छ, ‘यहाँ धर्म निरपेक्ष हुनुपर्छ ।’ आत्मनिर्णयको अवस्था हाम्रो भएन ।
दरबार हत्याकाण्ड र त्यसको जाँच र कार्याधिकार 
दरबार हत्यापछि हामीलाई छानबिनको जिम्मा दिइयो । तर प्रहरीले गर्नुपर्ने त्यस कामको अधिकार भने हामीलाई थिएन । हामीलाई भित्री तहसम्म पुगेर अनुसन्धान गर्ने अधिकार थिएन । हामीलाई त बाहिर जे आँखाले देखिन्छ । जे सुनिन्छ । त्यही प्रतिवेदन बनाउन भनिएको थियो ।
त्यसैको विवरण संकलन गर्ने काम हो । कसले हत्या गर्यो, किन गर्यो भन्ने जस्तो छानबिन त राज्यले गर्ने हो, प्रहरीले गर्ने हो । प्रहरीले यसमा खोजी गर्यो कि गरेन त्यो मलाई थाहा भएन । हामीलाई त घटनास्थलमा चप्पल देखियो, ढोकाको पलेटो लागेको थियो कि थिएन भन्नेजस्तो जे देख्यो त्यही विवरण लेख्ने मात्र कार्याधिकार थियो ।
गिरिजाप्रसाद कोइराला प्रधानमन्त्री हुनुहुन्थ्यो । त्यसको अनुसन्धान उहाँले सुरु गर्नुभयो कि भएन ? ‘स्टेट अफेन्स’का आधारमा सरकारले निष्कर्षमा पुर्यायो कि पुर्याएन ? हामी त बाहिरका बोक्रा मात्रै हौं । हामीले त्यहाँ कपडा मिल्किएको रहेछ, उता चप्पल देखियो भन्ने आधारमा प्रतिवेदन दिएका हौं । हाम्रो कार्यादेश पनि त्यही थियो । बाँकी अनुसन्धान राज्यले गर्ने हो । गिरिजाप्रसाद कोइरालाजस्तो ‘टावरिङ पर्सनालिटी’ले गरे होलान् । म त उनले गरेनन् भनेर मान्नै सक्दिन । तर बाहिर प्रकाशमा आएको छैन । नगरेको भए मुलुकप्रति यसभन्दा ठूलो गद्दारी अर्को हुनसक्दैन । गरेको भए बाहिर प्रकाशमा आउनुपर्यो । त्यसपछिका कुरा त ज्ञानेन्द्र शाहको महत्वाकांक्षाको प्रतिफल हो ।
सभामुखबाट राजीनामा नदिनुको कारण 
कतिपय कुरा पद तथा गोपनीयताको शपथका कारण भन्न मिल्दैन । मेरो सक्रिय राजनीतिक जीवन अझै पनि बाँकी छ । म अझै पनि क्रियाशील राजनीति गर्दैछु । त्यसैले केही कुरा अहिले खोल्नै सक्दिन ।
मेरो राजनीति गर्ने इच्छालाई कायम राखेर जे भन्न सकिन्छ त्यही भन्ने हो । आन्दोलनको सुरु र त्यसमा उठेका विषय पहिले गहिरो तरिकाले बुझ्नुपर्छ । राजाले विघटन गरेको संसद्को पुनस्र्थापना आन्दोलनको प्रमुख माग थियो । मलाई पनि आन्दोलनमा जाने इच्छा थियो । राजनीतिक कार्यकर्ताको स्वाभाविक इच्छा हुन्छ ।
सडकमा जाऊँ, त्यसको नेतृत्व गरौं भन्ने मेरो चाहना थियो । तर गिरिजाप्रसाद कोइराला र अरू संवैधानिक ज्ञाताले के भन्नुभयो भने, ‘पुनस्र्थापना (प्रतिनिधि सभा) गर्ने हो भने त्यसको प्राण चाहिन्छ । प्राण नभएको मुर्दालाई कसैले ब्युँझाउन सक्दैन । प्राण रह्यो भने घाटमा लगिएको भए पनि घाटे वैद्यले फर्काउँछ ।
विघटित प्रतिनिधि सभामा पनि सभामुख कायमै रहने त्यसबेलाको संवैधानिक व्यवस्था थियो । संसदको प्राणका रूपमा रहेको सभामुखले राजीनामा दिएपछि मुख्य मागको आधारै सकिन्थ्यो । त्यसपछि केलाई ब्युताऊँ भन्ने ? हामी सडकमा आन्दोलनको राजनीतिक पाटो र संसद्मा तपाईले वैधानिक पाटो निर्वाह गर्ने हो भनेर मलाई गिरिजाप्रसाद कोइरालाले भन्नुभएको हो ।
अदालतमा गएर हेरे देखिन्छ त्यहाँ नजिर र फाइल पनि छ । म आफैं पुनस्र्थापना हुनुपर्छ भनेर रिटमा गएको हो ।
आन्दोलन सफल भएपछि भने मलाई अर्कै कुरा भनियो । जुन संविधानमा टेकेर पुनस्र्थापना भयो, त्यही संविधानमा टेकेर प्रधानमन्त्रीले शपथ ग्रहण गरे । मलाई ‘यो संविधान अब खारेज गरौँ । तिम्रो के विचार छ ?’ भनेर सोधियो ।
अनि अर्को कुरा धर्मनिरपेक्षता अहिले नै कायम गर्नुपर्छ भनियो । दुईवटै विषयमा मेरो असहमति रह्यो । संविधानको खारेज र धर्मनिरपेक्षताको माग आन्दोलनमा कहिले राखियो ? भनेर मैले प्रश्न गरेँ । म यी दुईटै काम गर्न सक्तिन भने । त्यसपछि गिरिजाप्रसाद कोइरालासँग पनि कुरा मिलेन ।
दरबारको इसारामा म कहिल्यै पनि लागिन 
दरबारलाई सहयोग गरेको र नगरेको भन्ने सन्दर्भमा चर्चा गर्दा मेरो इतिहास हेर्नुपर्छ । हाम्रो परिवारको धेरै पुस्ता लामो समयसम्म जेल बसेको छ । प्रजातन्त्रको लागि त्यसरी परिवारै आन्दोलनमा होमिएको त्यस क्षेत्रको हाम्रो परिवार पहिलो होला ।
पञ्चायती व्यवस्थाले हामीलाई दिनु दुःख दिएको थियो । राजाका विरुद्धमा गरिएको आन्दोलनमा परिवारका नौ जना सदस्य एकैपटक जेल परेको इतिहासमा पनि भेट्न मुस्किलै होला । हाम्रो परिवारका ९ सदस्य एकैपटक जेलमा बसेका छौँ । राजाको शासनमा हामीलाई दिनसम्म दुःख दिइएको छ । यसैले राजतन्त्र गएर मलाई कहिले पनि पश्चाताप भएन । त्यो आरोप केका लागि लगाइयो भन्ने समय आएपछि बताउँला ।
प्रधानमन्त्रीमा ‘अफर’ थियो तर गइन 
त्यसबेलाका दुईजना साक्षी छन् । तारिणीदत्त चटौत अहिले पनि संसद् सदस्य हुनुहुन्छ उहाँलाई र गिरिजाप्रसाद कोइरालाका तत्कालनि निजी सचिव गोकर्ण पौडेललाई यो थाहा छ ।
राजाले मलाई प्रधानमन्त्री अफर गरेका हुन् । राजा स्वयमले अफर गरेका हुन् । मैले म लोकेन्द्रबहादुर चन्दजस्तो प्रधानमन्त्री हुन चाहन्न भनेर भनेको हुँ ।
प्रधानमन्त्री पनि राजाले अनि मन्त्री पनि राजाले बनाउने । लोकेन्द्र बहादुरजी लेख्न पाउने प्रधानमन्त्री अरू सबै आफुखुसी प्रधानमन्त्री ! यस्तो अवस्थामा म प्रधानमन्त्री बन्दिन भनेर भनेको हुँ ।
त्यसबेला मैले दुइवटा सर्त राखेको थिएँँ । एउटा सभामुख पदमा कायम रहेकाले त्यति बेला मुलुकको एकमात्र निर्वाचित प्रतिनिधि म हुँ । राष्ट्रिय सभा ज्युँदै छ । राष्ट्रिय सभाका सदस्यलाई मन्त्री बनाएर सभामुख नै प्रधानमन्त्री बन्ने हो भने हुन्छ भनेर मैले भनेको थिएँ ।
त्यस बेला धेरैपटक कुरा भयो । त्यसपछि राजाले ‘ओके’ भनेपछि शपथ ग्रहणको समय तोकियो । तर त्यति बेला पो मलाई सभामुखबाट राजीनामा गर्नुपर्ने भनियो । राजाको बोली र बन्दुकको गोली कहिले पनि फर्किदैन भनिन्थ्यो, नेपालमा फर्कियो । उहाँले नै राजीनामा नदिई सभामुखलाई प्रधानमन्त्री हुन ‘अफर’ गर्नुभयो । म तयार भएर सरकारी निवासबाट निस्कने बेलामा मलाई फोन आयो ।
त्यसबेला दरबारका सचिव पशुपतिभक्त महर्जनले सभामुखबाट राजीनामा दिएको पत्र पनि लिएर आउनु भन्नुभयो । त्यसपछि म गइन । बोलीसकेपछि पनि यसरी फिर्ता गर्नुपर्ने कारण के हो ? त्यहाँ को कोबाट के के खेलियो ?
शपथ ग्रहण भनिएको अघिल्लोदिन मलाई लिन तारिणीदत्त चटौत आउनुभयो । हामी गिरिजाबाबुकहाँ पुग्यौं । उहाँले मलाई ‘तपाई प्रधानमन्त्री हुने हो र ?’ भनेर सोध्नुभयो । मैले ‘हो गिरिजाबावु’ भने । सभामुखलाई राजाले प्रधानमन्त्री बनाउछन् भने म प्रधानमन्त्री बन्छु । मेरा एजेन्डा पनि सुन्नुस् भने । म तत्काल परिस्थितिलाई सुधार गर्छु । अमनचयन काम गरेपछि म चुनावमा जान्छु । चुनावमा जाँदा कांग्रेसलाई नै बहुमत आउनेगरी जान्छु । त्यसपछि तपाइलाई नै फाइदा हुन्छ ।
तर गिरिजाबावुले ‘जे भए पनि तपाईँ अहिले प्रधानमन्त्री हुनुहुँदैन’ भन्नुभयो । मैले सभामुख पदमा कायमै रहेर प्रधानमन्त्री दिँदा जान्छु भनें । भोलिपल्ट राजीनामा माग्ने अवस्था आयो । यो कहाँबाट चलखेल भयो, भगवान जानुन् !
व्यक्तिगत हैसियतमा प्रधानमन्त्री बनेर मैले राजाको कठपुतली (पपेट) हुन चाहिन । म पपेट हुन जान्न भनेको आधाघन्टामा राजाले शेरबहादुुर देउवालाई बोलाएर प्रधानमन्त्री दिएका हुन् ।