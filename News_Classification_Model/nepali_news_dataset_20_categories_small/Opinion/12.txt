
﻿ग्लोबल टाइम्स
वर्ष २०१५ अन्त्य भएको छ । विश्वको अधिकांश क्षेत्रका मानिस ०१६ लाई भ्रम र चिन्तासहित पर्खिरहेका छन् ।
चीनको आर्थिक शिथिलताले यससँगै जटिल परिस्थिति ल्याउनेछ । तर, अन्यत्रभन्दा यहाँ के फरक छ भने मानिसहरू सरकार विश्वसनीय छ भन्ने अनुभूति गर्छन् र सरकारको आत्मविश्वासले मानिसलाई प्रभावित बनाउन सक्छ ।
यद्यपि, सन् ०१६ मा वैश्विक मामिला अझै पनि अप्ठ्यारो हुनसक्छ । तर, दुईवटा विषयवस्तु भने मूलत: प्रस्ट छन् ।
पहिलो, वैश्विक आर्थिक अप्ठ्यारो कायमै रहने विश्वास गरिएको छ । तर, ६.५ प्रतिशतभन्दा माथि आर्थिक वृद्धि कायम राख्यो भने चीनले सापेक्ष रूपमा राम्रो विकास गति कायम राख्नसक्छ ।
दोस्रो– रुस, युरोपेली युनियन र अमेरिका इस्लामिक स्टेटविरुद्ध लडिरहनेछन् र सम्भवत: यो आतंककारी संगठनको ढाड भाँच्नेछन् र यसको प्रभाव उल्लेख्य रूपमा नियन्त्रणमा आउनेछ । तैपनि, मध्यपूर्व एउटा अशान्त क्षेत्रका रूपमा रहिरहनेछ । इस्लामिक स्टेट नष्ट नै हुनेछैन, यसले थप समस्या सिर्जना गरिरहनेछ ।
निश्चय पनि अरू धेरै अनिश्चितता छन् । अमेरिकामा राष्ट्रपतीय निर्वाचन परिणाम निकै अनिश्चित छ । यति अनिश्चित यसअघि कहिल्यै भएको थिएन । रिपब्लिकन मतदातामा अगाडि रहेका डोनाल्ड ट्रम्पको लोकप्रियतामा बाँकी अमेरिकी समाजको अझै विश्वास भइसकेको छैन । रुस र जापानले पनि संसदीय आमनिर्वाचन सम्पन्न गर्नेछन्, यही वर्षभित्र ।
ताइवानमा चुनावी सर्वेक्षणले ‘डेमोक्रेटिक प्रोगेसिभ पार्टी’ ले आगामी निर्वाचन जित्ने सम्भावनालाई देखाएका छन् ।
रुस र अमेरिकाबीच सहज सम्बन्ध हुन असाध्यै गाह्रो छ । चीन–अमेरिका सम्बन्ध अनुमान गर्नयोग्य छ तर साउथ चाइना सी अझै पनि यी दुईको सम्बन्धमा असहज पक्ष रहिरहनेछ । रुस र अमेरिका दुवै सम्बन्ध सुधार गर्न इच्छुक छन् । त्यस्तै चीन र अमेरिका पनि साझेदारी विस्तार गर्न चाहिरहेका छन् । तर, वास्तविकतामा त्यस्ता लक्ष्यलाई प्राय: केही जिद्दीपूर्ण समस्याले बाधा उत्पन्न गर्छन् ।
चीन र बाँकी विश्वका लागि ०१६ गतिरोधको अवधि हुने देखिन्छ । खासै उल्लेखनीय आश्चर्यको सम्भावना पनि छैनन् । चिनियाँ सर्वसाधारणले अब सम्झौता गर्न सिक्नुपर्छ र आफ्नो जीवनका सबै पक्षलाई विस्तारमा सुधार गर्न प्रयत्न गर्नुपर्छ । केही वर्षको मात्रात्मक सञ्चयपछि चीनले अरू देश र क्षेत्रको तुलनामा तीव्र उपलब्धि हासिल गर्नेछ ।
पछिल्ला तीन वर्षमा चीनले शृंखलाबद्ध महत्त्वाकांक्षी सुधारका योजना सार्वजनिक गरेको छ । सन् २०१६ मा हामीले तिनलाई वास्तविकतामा बदल्न ध्यानकेन्द्रित गर्नुपर्छ । चीनको प्रतिस्पर्धाको अग्रता सम्पूर्ण राष्ट्रलाई परिचालन गर्ने केन्द्रीय सरकारको क्षमतामा निर्भर गर्छ । तर, त्यस्तो अग्रतालाई केही स्थानीय अधिकारीको आलश्यको सिरानी लगाउनु हुँदैन ।
तीन दशकभन्दा लामो उच्च गतिको वृद्धिपछि चीनलाई हरित अर्थतन्त्र र व्यापक सामाजिक समानता कायम गर्दै उच्च–मध्यम वृद्धिदर कायम राख्न असाध्यै कठिन छ । यो सन्तुलन गर्न निकै कठिन काम हो, जसको नयाँ वर्षमा
खोजी गर्नुपर्नेछ ।
कुनै ठूला दुर्घटना भएनन् भने ०१६ मा चीनले सापेक्ष प्रतिस्पर्धा कायम राख्न सक्षम हुनेछ । निश्चय पनि देशभित्र र बाहिर आशंका कायमै रहनेछन् । यही नै चीनको दृढताको परीक्षा हुनेछ ।(ग्लोबल टाइम्स चिनियाँ सरकारी पत्रिका ‘पिपल्स डेली’को अंग्रेजी संस्करण हो ।)