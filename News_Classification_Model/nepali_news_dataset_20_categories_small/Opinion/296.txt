
﻿रुद्र पोख्रेल 
केपी ओली प्रधानमन्त्री भएपछि विकासका विभिन्न महत्वाकांक्षी योजना बनेसँगै उनी पनि चर्चाको शिखरमा छन् । हावाबाट बिजुली, चीनबाट काठमाडौं हुँदै लुम्बिनीसम्मको रेल मार्ग, पेट्रोल खानीको अन्वेषण, प्राकृतिक ग्यासको उत्खनन, प्रशान्त र हिन्द महासागरमा नेपाली ध्वजाबाहक पानीजहाज चलाउने आदिआदि । यी योजना कति सम्भव कति असम्भव भन्ने भिन्नै बहसको विषय होला तर वातावरण विषयको विद्यार्थीका रूपमा सरकारले वातावरणसम्बन्धी पनि महत्वाकांक्षी योजना प्रस्तुत गरोस् भनेर चाहना राख्नु अस्वाभाविक नहोला ।
केही समयअघि काठमाडौंको वायु प्रदूषणको समाचारले संचार माध्यममा धेरै स्थान पायो । काठमाडौंमा वायु प्रदूषणको मात्रा दिन प्रतिदिन बढ्दै गएको छ । प्रदूषणले काठमाडौंको जनजीवनमा प्रतिकूल असर पारिरहेको समाचार पनि संचार माध्यममा आएका छन् । काठमाडौंका विभिन्न अस्पतालहरूमा श्वासप्रश्वासका बिमारीको संख्या बढिरहेको छ । यति हुँदा पनि सरकारले यस समस्याप्रति खासै चासो नदेखाउनु  भने निराशाजनक अवस्था हो । काठमाडौंको वायु प्रदूषण हुनुमा विभिन्न कारण छन् । तीमध्ये काठमाडौं उपत्यकाको बनावट एउटा प्रमुख कारण हो । कचौरा आकारको काठमाडौं उपत्यकाको वायु प्रदूषण हावाले उँडाएर सजिलै लान नसक्ने भएकाले यहाँ लामो समयसम्म बसि रहन्छ र प्रदूषणको मात्रा बढ्दै जान्छ । अर्को कारण भारत, चीनलगायत अन्य प्रदूषित स्थानबाट हावाको माध्यमबाट भित्रिएका प्रदूषक पदार्थको कारणले पनि काठमाडौं प्रदूषित हुँदै गएको अनुसन्धानहरूले देखाएका छन् । अर्को सबैभन्दा प्रमुख कारण स्थानीयस्तरबाट निस्कने  प्रदूषण हुन् । काठमाडौंमा स्थानीयस्तरबाट निस्केका प्रदूषण मोटर गाडीबाट निस्केको धुवा, फोहोर बाल्दा निस्केको धुवा, इँट्टा उद्योगबाट निस्केको धुवाँ तथा कच्ची बाटोबाट उडेको धुलो अदि हुन् । यी तीनमध्ये तेस्रो प्रमुख र सरकार एवं स्थानीयको सहकार्यमा न्यून गर्न सकिने कारण हो ।
हाम्रोजस्तो विकासोन्मुख मुलुकमा घरभित्रको वायु प्रदूषण पनि प्रमुख समस्या हो । घरभित्रको वायु प्रदूषण विशेषगरी गाउँले परिवेशमा उत्पन्न हुने प्रमुख समस्या हो । नेपालमा खाना पकाउन दाउरा तथा गोबरका गुइँठाको उच्च मात्रामा प्रयोग हुने गर्छ । त्यस कारण विभिन्न हानिकारक प्रदूषकहरू उत्पन्न भएर घरभित्रको वायु प्रदूषित हुने गर्छ । यसरी निस्केका प्रदूषक हाम्रो भान्सामा उचित हावा पस्ने र निस्कने प्वाल (भेन्टिलेसन) नभएमा लामो समयसम्म बसी रहन्छन् र भान्सामा लामो समय बिताउने आमा तथा दिदीबहिनीको स्वास्थ्य प्रत्यक्ष असर गर्छ । महत्वपूर्ण के छ भने भान्छामा हुने वायु प्रदूषण घरबाहिरक तुलनामा अत्याधिक मात्रामा हुने गर्छ । त्यसैले हाम्रोजस्तो देशमा घरबाहिर भन्दा घरभित्रको प्रदूषणले धेरै मानिस रोगको सिकार हुने गर्छन् ।
वातावरणसम्बन्धी महत्त्वाकांक्षी योजनाको आवश्यकता
वायु प्रदूषणले स्वास्थ्य तथा वातावरण दुवैमा प्रतिकूल असर पार्छ । वातावरणमा पर्ने असरभन्दा स्वास्थ्यमा पर्ने असर बढी हानिकारक हुन्छन् । विश्व स्वास्थ्य संगठनको एउटा प्रतिवेदनअनुसार सन् २०१२ मा मात्र ३७ लाख मानिसले घर बाहिरको वायु प्रदूषणका कारण ज्यान गुमाएका थिए । तिनमा ८८ प्रतिशतको मृत्यु न्यून र मध्यम आय भएका देशमा भएको थियो भने दक्षिण एसियामा धेरै मानिसको ज्यान गएको थियो । अर्कोतर्फ घरभित्र हुने वायु प्रदूषणका कारण ४० लाखभन्दा धेरै मानिसको त्यही वर्ष मृत्यु भएको थियो । घरभित्र हुने वायु प्रदूषणका कारण मृत्यु भएका मध्ये ५० प्रतिशत मानिस ५ वर्षमुनिका बालबालिका रहेको र उनीहरू आगो बल्दा निस्केको कालो ध्वाँसो (सुट)का कारण हुने निमोनियाँबाट मर्ने प्रतिवेदनमा उल्लेख छ ।  भारतीय वैज्ञानिकहरूको समूहले हालै (१४ मे २०१६) प्रकाशित गरेको एउटा अनुसन्धानअनुसार सन् २०११ मा भारतमा मात्र  ५ लाख ७० हजार मानिसको वायु प्रदूषणका कारण अकालमा मृत्यु भएको थियो । तसर्थ वायु प्रदूषणका कारण हुने अकाल मृत्युदर घटाउन वातावरणसम्बन्धी महत्वाकांक्षी योजना बनाएर तुरुन्त लागु गर्नु आवश्यक छ ।
कस्ता योजना लाभदायक होलान् ?
घरबाहिर र घरभित्र हुने प्रदूषण न्यून गर्न भिन्न भिन्न योजना बनाउन आवश्यक हुन्छ । उपत्यका बाहिर घरबाहिरका प्रदूषण न्यून भएकोले यस्तो योजना काठमाडौं केन्द्रित हुनुपर्छ ।
 घर बाहिरका प्रदूषक न्यून गर्न गर्नुपर्ने काम
१ फोहोर मैला व्यवस्थापानमा विशेष ध्यान
काठमाडौंवासीलाई कुहिने र नकुहिने फोहोर बेग्ला बेग्लै  भाँडामा व्यवस्थापन गर्न प्रेरित र नियमन गर्ने । यसो गर्नाले नकुहिने फोहोर मिल्ने भए पुनः प्रयोगमा ल्याउन सहज हुन्छ । कुहिने फोहोरबाट सरकारको आफ्नै लगानीमा अरू लगानी कर्तामार्फत बायो ग्यास निकाली बेच्न सकिन्छ । यसो गरेमा फोहोर बाल्दा निस्कने धुवा कम भएर वातावरण कम प्रदूषित हुन्छ । साथै बायो ग्यासको प्रयोगले स्वास्थ्य तथा वातावरण पनि राम्रो हुन्छ ।
२ उद्योगका चिम्नीमा फिल्टर प्रयोग
विकसित मुलुकले उद्योगका चिम्नीमा फिल्टर प्रयोग गरेर प्रदूषकलाई वातावरणमा आउन रोकेजस्तै नियम नेपाल सरकारले पनि लागु गर्नसक्छ । साथै नयाँ बन्ने उद्योगहरू मानव बस्तीबाट टाढामात्र बनाउन अनुमति दिने नियम बनाए केहीमात्रामा स्वास्थ्यमा पर्ने असर कम हुन्छ । त्यसको साथै नियमितरूपमा सरकारी तवरबाट सम्पूर्ण उद्योगबाट उत्सर्जित प्रदूषकको मात्रा जाँच भए उक्त नियम पालना भए नभएको र प्रदूषणको मात्रा बढे घटेको आधिकारिक जानकारी हुनेछ।
३ सडक निर्माण पूर्व पूर्ण योजना 
उपत्यकामा प्रत्येक वर्ष सडक निर्माणका काम भइरहेको हुन्छ । तर अनौठो के छ भने सडक विभागले बाटो बनाइसकेको केही दिनमै खानेपानी तथा ढल विभागले बाटो भत्काउन थाल्छ र त्यत्तिकै छाडिदिन्छ । सडक निर्माण पूर्व सम्पूर्ण विभागबीच समन्वय भए यस्ता समस्या कम हुन सक्छन् । अनि प्रत्येक साल कम बजेटमा बाटो निर्माण गर्नुभन्दा योजना बनाएर उच्च स्तरको सडक निर्माण गरे धुलोधुवाँबाट हुने प्रदूषण कम हुन्छ । एउटै काम घरीघरी गरिरहनु पर्दैन ।
४ सवारी साधनको नियमित जाँच 
विकसित मुलुकका प्रदूषित सहरमा सवारी साधनहरूबाट निस्कने प्रदूषक पदार्थको मात्राको नियमित जाँच गरिन्छ । त्यस्तै नियम काठमाडौंमा पनि लागु गरेर प्रदूषकको मात्रलाई घटाउन सकिन्छ । केही वर्षअघि विक्रम टेम्पोलाई  काठमाडौंबाट विस्थापित  गरिएजस्तै उच्चमात्रामा प्रदूषण निकाल्ने सवारीलाई मर्मत गर्नैपर्ने नभए प्रतिबन्धसम्म लगाउने निर्णय भएमा सवारी साधनबाट हुने प्रदूषणलाई न्यून गराउन सकिन्छ । त्यस्तै तेलबाट चल्ने सवारी साधनभन्दा विद्युतीय सवारीमा जोड दिएर पनि प्रदूषण कम गर्न सकिन्छ । साथै सरकारी तवरबाट सानाभन्दा ठूला गाडीलाई प्रोसाहित गरे उपत्यकामा सवारीको चाप पनि घट्ने छ भने प्रदूषण र ट्राफिक व्यवस्थापन पनि सहज हुन्छ ।   
 घरभित्रका प्रदूषक न्यून गर्न आवश्यक योजना
१ गोबर ग्यासको प्रयोगलाई उच्च प्राथमिकता
कृषिप्रधान देश नेपालमा गोबरको कमी हुने त कुरै भएन । सरकारी तवरबाट गोबर ग्यासको प्रयोगमा विशेष नीति बनाएर न्यून ब्याज दरमा ऋण दिने व्यवस्था तथा गोबर ग्यासको प्रयोगबाट हुने फाइदाका बारेमा चेतना बढाएर घरभित्र हुने प्रदूषण कम गराउन सकिन्छ । यस्ता कार्य हुँदै नभएका भने होइनन् तर सरकारले यस्तो कार्यक्रमलाई उच्च प्राथमिकतामा राखे गोबर ग्यासको प्रयोग गर्नेको मात्रा उच्च हुने थियो । अर्कोतर्फ बायो ग्यासको प्रयोगले घरभित्रको मात्र नभएर बाहिरको पनि वातावरण स्वच्छ राख्न मद्दत गर्छ ।
२ सुधारिएकत्र चुलोको प्रयोग
हामीले प्रयोग गर्ने परम्परागत चुलाबाट अत्याधिक मात्रामा धुवा निस्कने गर्छ । पूर्णरूपमा दाउरा नबल्दा धेरै धुवाँ निस्कने तथा उच्च मात्रामा प्रदूषक पदार्थ उत्सर्जन हुने गर्छ । सुधारिएको चुलोको प्रयोगले दाउरा पूर्णरूपमा बल्न सहयोग गर्ने भएकाले प्रदूषकको मात्रा घटाउने विभिन्न अध्ययनले देखाएका छन् । त्यसको साथै सुधारिएको चुलोको प्रयोगले दाउराको खपत पनि घटाउँछ । नेपालमा विभिन्न गैरसरकारी संस्थाले यो काम गरिरहेको भए पनि सरकारी तवरबाट यसमा खासै चासो दिएको देखिँदैन । सरकारले यस क्षेत्रमा काम गरिरहेका गैरसरकारी संस्थासँग समन्वय गरेर यस कामलाई प्रभावकारीरूपमा अघि बढाउन सक्छ । उच्च गुणस्तरका सुधारिएका चुला किन्न आर्थिकरूपमा महँगो पर्नु स्वाभाविक हो तर लगानीकर्ताको खोज गर्नसके असम्भव भने छैन । आर्थिकरूपमा यो काम तत्काल सम्भव नभए सरकारले स्थानीय रूपमा चिम्नी भएको चुलो निर्माणमा सहयोग गर्न सक्छ । स्थानीयवासीलाई चिम्नीयुक्त चुलो बनाउन सरकाले तालिमको व्यवस्था गरेर पिन यो काम अगाडि बढाऊन सकिन्छ । यसरी निर्माण गरिएको चुलो उच्च गुणस्तरका नभए पनि खाना पकाउँदा निस्केको धुवा चिम्नीमार्फत भान्साबाहिर जाने हुँदा भान्सा कोठा स्वच्छ रहन्छ ।
सरकारले ध्यान दिएमा वायु प्रदूषणबाट हुने मृत्युदर शून्यमा झार्न नसके पनि यसलाई न्यून गर्न सम्भव छ । तर पनि सरकारको ध्यान यस क्षेत्रतिर नगएको हालै प्रस्तुत बजेटबाट पनि प्रस्ट हुन्छ । सरकारको प्रमुख काम जनतालाई गाँस, बास, कपास तथा स्वास्थ्यजस्ता आधारभूत सुविधा प्रधान गर्नु हो । तर जनताको आधारभूत सुविधाप्रति ध्यानै नदिएर ठूलाठूला योजनामात्र बनाउनु कति सही होला त ? त्यसैले सरकारले वातावरण सम्बन्धी पनि महत्वाकांक्षी योजना बनाउनुपर्छ ।
अमेरिकाको वायोमिङ विश्वविद्यालयमा वायुमण्डलीय विज्ञानसम्बन्धमा अनुसन्धानरत