
﻿१२औँ महाधिवेशनपछि युवाको आशा
१२औँ महाधिवेशन हामी युवाका लागि अप्रत्याशित थियो । म आफैँ पनि विकट क्षेत्रको कार्यकर्ता, एउटा मात्र निर्वाचन क्षेत्र भएको बाजुराबाट आएँ । महाधिवेशन प्रतिनिधि लड्दै गर्दा मैले सबैभन्दा बढी मत ल्याएको थिएँ । बाजुराको सम्पूर्ण नेपालसँग जति सजिलो गरी संवाद हुनुपर्ने हो, त्यो हुन निकै गाह्रो छ । जिल्ला अधिवेशनका लागि हामी गाउँ अधिवेशनकै वेलामा गयौँ । एक मात्र निर्वाचन क्षेत्र भएकाले जिल्ला अधिवेशनकै वेला महाधिवेशन प्रतिनिधि छानिएँ । सबैले विश्वास गरेर राम्रो मत ल्याउँदा पनि मैले केन्द्रमा लड्नेबारे सोचेकै थिइनँ । पहिलोपटक महासमिति सदस्य महाधिवेशन प्रतिनिधि भएको थिएँ । विद्यार्थी राजनीतिबाट औपचारिक रूपमा पार्टी राजनीतिमा प्रवेश गरेपछि पार्टी महासमितिको बैठकमा प्रभावकारी भूमिका निर्वाह गर्नुपर्छ भन्ने लागेको थियो । तर, काठमाडौंं आउँदा नआउँदै सबैतिर सम्पर्क हुन थाल्यो, सबैतिरको अधिवेशनको वातावरण सुन्न बुझ्न थालियो, त्यसबाट हाम्रो युवा पुस्ताले निर्वाचनमा भाग लिनुपर्छ, समावेश हुनुपर्छ भन्ने वातावरण देखियो । गाउँ, क्षेत्र र जिल्ला तहबाट हाम्रा समकालीन साथीहरू आउनुभयो । उमेर समूहको दृष्टिले पनि युवाहरू जितेर आए । र, केन्द्रीय समितिमा युवाहरू प्रतिस्पर्धी हुने वातावरण पनि बन्यो ।
अनुमानभन्दा पनि ठूलो संख्यामा युवाहरू आए । ४० वर्षमुनिका केन्द्रीय सदस्य मात्रै पनि पाँचजना थियौँ । ५० वर्षमुनिका त धेरैले जित्नुभयो । ६० वर्षभन्दा पुरानो र ठूलो पार्टी सोही वेलादेखिको पुस्ता हुनुका बावजुद पनि युवा पुस्तालाई ल्याउनुपर्छ भन्ने वातवरणले हामी पनि त्यहाँ प्रवेश गर्‍यौँ । १२औँदेखि १३औँ महाधिवेशनबीचको समीक्षा गर्दा सबैभन्दा आत्मसन्तोष गर्ने विषय के छ भने केन्द्रीय सदस्यको माथिल्लो तहमा छु र तल्लो तहमा जान हुँदैन, धेरै सहज र सजिलो ढंगले पार्टीका कार्यक्रममा सहभागी हुनुहुन्न भन्ने भावना नराखीकनै गाउँका कार्यक्रममा गइयो, नगर र वडाका कार्यक्रममा पनि पुगियो । गाउँ, नगर, क्षेत्रीय र जिल्ला समितिका कार्यक्रममा पनि भ्याएसम्म पुगियो । देशभर पर्याप्त समय दिएर घुमिएको छ । पार्टीका पक्षमा जनमत निर्माणमा खटिएको छ ।विधान उल्लंघनको ढोका खुल्दा
हामीले नयाँ नेतृत्व आएसँगै पार्टी विधानको अक्षरश: पालना हुँदै जान्छ भन्ने सोचेका थियौँ । विधान उल्लंघन भयो भने समस्या पर्छ । त्यसैले विधान कार्यान्वयन हुँदै जाला भन्ने हामीलाई लाग्यो । तर, अक्षरश: विधानको कार्यान्वयन हामीले गर्न सकेनौँ । महाधिवेशन भएको दुई महिनाभित्र विधानत: हाम्रा सबै संरचनाले पूर्णता पाउनुपथ्र्यो । तर, त्यो सम्भव भएन । उपसभापति र महामन्त्री मनोनयनको प्रस्ताव सभापतिले दुई महिनाकै बीचमा ल्याउनुभयो । तर, छलफल हुँदै गर्दा सर्वसम्मति हुन सकेन । सभापति त्यतिखेरै निर्णय गर्ने पक्षमा हुनुहुन्थ्यो, त्यो दिनको दृश्य अहिले पनि मलाई याद छ । प्रस्ताव पास वा फेल भए पनि निर्णय गर्ने पक्षमै सभापति हुनुहुन्थ्यो । तर, अहिले अल्पमत र बहुमत गराएर निर्णयमा पुग्नुभन्दा केही समय कुरेर भए पनि सर्वसम्मतिकै निर्णय गर्नु ठीक हो भन्ने त्यहाँ सबैको सुझाब आयो । त्यसले गर्दा धेरै महिनापछि मात्र हामीले त्यो पारित गर्न सक्यौँ । सर्वसम्मतिले भए पनि त्यसले विधान उल्लंघन गर्ने बाटो खोलिदियो । हाम्रो नियत सफा र सकारात्मक थियो, पार्टीका केन्द्रमा ध्रुवीकरण नहोस् भन्ने थियो । तर, अपसोच त्यसले विधान उल्लंघनको बाटो खोलिदियो । जिल्ला, गाउँ, क्षेत्रीय समितिसहित दुई महिनाभित्र पार्टीका सबै संरचनालाई पूर्णता दिनुपर्नेमा नगरे पनि हुनेजस्तो अवस्था सिर्जना गराइयो ।
त्यसले अन्य पक्षमा पनि उल्लंघनको ढोका खोलिदियो । त्यसैले आजका दिनमा उभिएर समीक्षा गर्दैगर्दा नयाँ विधान संशोधन प्रक्रिया चल्दै गर्दा विगतका यी तीतो अवस्थाबाट सबैले सिक्नैपर्ने हुन्छ । त्यसैले व्यावहारिक रूपमा कार्यान्वयन गर्न सकिने कुरा विधानमा लेखौँ, गर्न नसकिने कुरा लेख्दै नलेखौँ, तर लेखेका कुरालाई अक्षरश: पालना गरौँ ।
केन्द्रीय समिति र महाधिवेशनको बन्द सत्रमा पनि मेरो जोड यसैमा हुनेछ । पार्टीभित्रको मेलमिलापमाथि सबैले जोड दिनुपर्छ भन्नेमा दुईमत छैन । मूल कुरा, विधानको सर्वोपरिता र हामीलाई महाधिवेशनले देखाएको नीति तथा कार्यक्रम कार्यान्वयन हो । महाधिवेशनबाट नयाँ नेतृत्व चयन भएकै दिनदेखि विधान र नीतिलाई मूलमन्त्र ठानेर त्यसलाई यही नै मेरो सीमा हो, मेरो दायित्व हो, मेरो अधिकार र कर्तव्य हो भन्ने ठानेर त्यसलाई अक्षरश: पालना गर्ने नेतृत्व चयन हुनुपर्छ ।मिलाउने नाममा विधि मिचियो
संगठन सञ्चालनको विषय, संस्थागत विकास गर्ने विषय र पार्टीलाई पद्धतिगत पार्टीका रूपमा स्थापित गर्ने विषयमा चाहिँ हामी सबैले ख्याल गर्नुपर्छ । साथै, महाधिवेशनबाट पारित नीति र कार्यक्रममा कतिपय काम एक महिनाभित्र गर्ने, कतिपय दुई महिनाभित्र गर्ने, कतिपय ६ महिनाभित्र गर्ने भनेर लेखिएका छन् । ती काम पनि हामीले कार्यान्वयन गर्न सकेनौँ । विगतमा नीति कार्यक्रम बनाउँदा, घोषणापत्र लेख्दा हामीले गर्न नसक्ने विषय भावनामा आएर लेख्ने, तर कार्यान्वयन नगर्ने बडो तीतो अनुभव रह्यो । १३औँ महाधिवेशनको पूर्वसन्ध्यामा विधान संशोधन र पारित गर्दैगर्दा, नयाँ नीति कार्यक्रम बनाउँदै गर्दा कार्यान्वयनमुखी काम मात्र लेखौँ, लेखेका कुरालाई जसरी हुन्छ पालना गरौँ ।
पार्टी पाँच वर्षमा यस्तो विधि र विधानविपरीत हिँड्नुको जिम्मेवारी सभापतिले लिनुपर्छ । सभापतिसँगै उपसभापति तथा समानान्तर सभापति सबैले जिम्मा लिनुपर्छ । पार्टीलाई एकताबद्ध बनाएर हिँडाउनुपर्ने हाम्रो बाध्यता थियो । मिलाउनु सकारात्मक र राम्रो कुरा हो । नमिलाएको भए राष्ट्रिय राजनीतिमा यत्तिको प्रभाव पनि नदेखिने खतरा थियो । तर, मिलाउने सन्दर्भमा यदाकदा विधिविधानलाई पनि उल्लंघन गरेर राजनीतिक सहमति र समझदारी बनाउने नाममा हामीले चुस्त र प्रभावकारी परिचालन र पार्टी व्यवस्थापन गर्न नसकेको विषयमा हामीले समीक्षा गर्नैपर्छ । मिलाउने नाममा पार्टीलाई संस्थागत बाटोमा लिएर जाने वर्तमान सभापतिको पहिलेदेखिको प्रयत्न थियो । तर, त्यसबाट भनेजस्तो परिणाम निस्कन सकेन । यसलाई सभापति र वरिष्ठ नेताले पनि ‘रियलाइज’ गर्नुपर्छ । केन्द्रीय समितिमा भएका हामीले पनि यो विषयमा ‘रियलाइज’ गर्नुपर्छ ।कस्तो नीति, कस्तो नेतृत्व ?
विधान बनाउने समिति छ, मस्यौदाका रूपमा संशोधन प्रस्ताव उसले ल्याउँदै गर्दा त्यसमा हामीले प्रचुर समय दिनुपर्छ । केन्द्रीय समितिका पदाधिकारीले छलफलका लागि प्रचुर समय दिएर, गहिरिएर अध्ययन गरेर दृष्टिकोण दिन सक्नुपर्छ । नीति र कार्यक्रम बनाउने अर्को समितिले पनि समय दिनुपर्छ र हामीले पनि योगदान गर्नुपर्छ । १३औँ महाधिवेशनलाई सफल बनाउन हामीले संस्थागत योगदान दिनुपर्छ । अहिले पनि संस्थागत काम कतै बेवारिसे हुने पो हो कि विधान बनाउने कुरामा हाम्रो ध्यान नपुग्ने पो हो कि भन्ने देखिएको छ । यतिखेर हाम्रा साथीहरू आमचुनावजसरी नीति र कार्यक्रमभन्दा व्यक्तिगत प्रचारमा जुट्न थाल्नुभएको छ । नीति तथा कार्यक्रमलाई सुदृढ बनाउने विषयमा हाम्रो योगदान नपुग्ने र महाधिवेशनलाई प्रभावकारी र समयानुकूल बनाउने संस्थागत दायित्वबाट चुक्ने हो कि भन्ने भय पनि उत्तिकै छ । सिंगो केन्द्रीय समिति तयारी समिति पनि हो । त्यसैकारण महासमिति सदस्यसम्म एक अवधि नलडे हुने सुविधा दिइएको छ । यसको मतलब महाधिवेशन तयारीमा जुट, योगदान गर । तयारीले गर्दा बुथ र निर्वाचन क्षेत्रमा जान सक्दैनौ भने त्यहाँबाट निर्वाचित हुनैपर्ने बाध्यता छैन । यता समय देऊ भनेर चुनाव नलडीकनै महाधिवेशन प्रतिनिधि बनेर आउन सक्ने व्यवस्था मिलाइएको हो ।
तर, अहिलेको गतिविधि र दौडधुप देख्दा हामी फेरि पनि संस्थागत काममा योगदान गर्नबाट भागिरहेका छौँ कि समय दिन नसकिरहेका पो हौँ कि भन्ने देखिएको छ । संस्थागत हिसाबले महाधिवेशन सफल गराउनेभन्दा हामीले व्यक्तिगत हिसाबले चुनाव जित्ने एउटा अभियानका रूपमा मात्रै लियौँ भने १३औँ महाधिवेशनलाई सफल बनाउन कसले दिने संस्थागत योगदान ? अरू कोही कहीँबाट आएर त दिने होइन, योगदान दिने र गर्ने त हामीले नै हो । यस्तोमा म आफूलाई पनि ठूलो चिन्ता छ । पदाधिकारी, केन्द्रीय सदस्य, आमन्त्रित सदस्य सबैले महाधिवेशनलाई विधिको हिसाबले भव्य बनोस्, नीतिको हिसाबले पनि भव्य बनोस्, हिजोको दिनलाई समीक्षा गर्दै आजका दिनमा ठीक बाटो पहिल्याउने हिसाबले पनि यसलाई सही ट्रयाकबाट हिँडाउन सकौँ । हाम्रो ध्यान यतातिर पनि केन्द्रित हुनुपर्छ ।नीति, कार्यक्रम र एजेन्डा
संविधान जारी भएको छ, संविधानमा गौरव गर्नुपर्ने अवस्था छ । बडप्पन देखाउने होइन, तर हामीले अगाडि बढाएका अधिकांश मुद्दा नै संविधानमा स्थापित भएका छन् । चाहे त्यो शासकीय स्वरूप होस् या राज्य पुनर्संरचनाको विषय होस्, न्यायप्रणाली होस् अथवा निर्वाचन प्रणाली नै किन नहोस्, हिजो संविधान जारी गर्ने सिलसिलामा विवादित मूल विषयहरू पहिलो र दोस्रो संविधानसभा चुनावको हाम्रो घोषणापत्रमा समेटिएका हाम्रा नीति तथा कार्यक्रममा आधारित भएर आएका छन् । साना विषयमा हामीले ‘कम्प्रोमाइज’ गरे पनि मूल रूपमा हाम्रा विषय स्थापित भएका छन् । १३औँ महाधिवेशन आयोजना गर्दैगर्दा हाम्रो नेतृत्वमा जारी भएको संविधान र हामीले वर्षौंदेखि बोकेका लोकतन्त्रका मूल्य र मान्यतालाई प्रतिविम्बित गर्ने संविधान हो यो । यसले देशको एकता, सद्भाव, राष्ट्रिय अखण्डता, राष्ट्रिय एकतालाई समेत प्रतिविम्बित गर्छ । त्यसैले पनि यो संविधानलाई कार्यान्वयन गर्ने विषय अबको महाधिवेशनको मूल एजेन्डा बन्नुपर्छ । हामीले अबका दिनमा स्थानीय निकायको पुनर्संरचना गर्नुपर्नेछ । स्थानीय निकाय र प्रदेशहरूको निर्वाचन गर्नुपर्नेछ । संघीयतासँगै यो पनि आइहाल्छ । त्यसैले यो संविधानलाई पूर्णत: कार्यान्वयन गर्ने, संविधानअनकुल ऐन निर्माण गर्ने, आउने स्थानीय संघीय निर्वाचन सम्पन्न गर्ने र यसमा आफ्नो दललाई विजयी गराउने विषय हाम्रो अबको एजेन्डा बन्नुपर्छ ।
संविधान त जारी भयो । अब यसको कार्यान्वयन गर्दै देशलाई समृद्धिको दिशामा अघि बढाउनुपर्छ । देशको अर्थतन्त्रलाई कसरी सुदृढ गर्ने, बेरोजगारी समस्या कसरी हल गर्ने भन्ने विषयमा हामीले अब प्रस्ट नीति तय गर्नु आवश्यक छ । ऊर्जाशील युवा जनशक्ति बाहिरिनुपर्ने अवस्था अन्त्य गरी देशभित्रै रोजगारी दिएर उसको श्रम र पसिनाले आफ्नै देश सिञ्चित गर्ने बाटो पहिल्याउने दिशामा हाम्रा नीति र कार्यक्रम लक्षित हुनुपर्छ ।
यतिखेर छिमेकी राष्ट्रसँग हाम्रो सम्बन्ध बिग्रेको छ । यसलाई पनि सुधार्नु छ । अन्तर्राष्ट्रिय मञ्चमा नेपालको गरिमालाई सुधार गर्नुपर्ने सवाल छ । हिंसात्मक द्वन्द्वलाई शान्तिमा रूपान्तरण गर्दै संविधान जारी गरियो । यसले राष्ट्रिय व्यक्तित्व निर्माण गरेको छ । अब यस्तो व्यक्तित्वलाई अन्तर्राष्ट्रिय मञ्चमा उजागर गर्नु हाम्रो प्राथमिकता बन्नुपर्छ । नेपालले शान्ति कायम गरेको छ, नयाँ संविधान जारी गरेको छ, सहमति र लोकतन्त्रको राजनीतिलाई अगाडि बढाइरहेको छ । यस्तो व्यक्तित्वलाई उजागर गर्नु हाम्रो महाधिवेशनको मूलभूत एजेन्डा बन्नुपर्छ । कांग्रेस नेपालको सबैभन्दा ठूलो दल भएकाले हाम्रो महाधिवेशनले राष्ट्रिय राजनीतिलाई प्रभावित गर्छ नै । त्यसैले यिनै मूल विषयमा केन्द्रित भएर हाम्रा नीति तथा कार्यक्रम बन्नुपर्छ ।(पाण्डे कांग्रेस केन्द्रीय सदस्य तथा सांसद हुन्)