
﻿ग्लोबल टाइम्स
सन् ०१६ को सुरुवातसँगै पश्चिमा सञ्चार माध्यममा चीनको दारुण अर्थतन्त्रलाई लिएर निराशाजनक निदानका उपायको खुबै प्रसार भइरहेको छ । सम्मानित संस्था, जस्तै– द इकोनोमिस्ट र द वाल स्ट्रिट जर्नलले भनेको छन्, चिनियाँ अर्थतन्त्र तीव्र ओरालो झर्छ कि झर्दैन भन्ने होइन, बरु कहिले भन्ने मात्र हो ।
वाल स्ट्रिट जर्नलले सबै कुरा धाराशयी हुनुअघि पाँच वर्षको समय दिएको छ । इकोनोमिस्ट भन्छ, बेइजिङले चिनियाँ अर्थतन्त्रको कुप्रबन्ध गरेको छ, खासगरी आफ्नो मुद्रा (युआन) माथि धरै लामो समयसम्म नियन्त्रण खोजेर ।
यस्ता निराशाजनक भविष्यवाणीमा थप गर्दै लगानी बैंक गोल्डम्यान साचेसले आफ्ना ग्राहकलाई डुबिरहेको चिनियाँ जहाजलाई छोड्न र आफ्नो पैसा सुरक्षित निकाल्न सुझाब दिएको छ । यसले अझ अघि बढेर दाबी गर्छ, ‘कुल गार्हस्थ उत्पादनको तुलनामा बढ्दो अरक्षणीय ऋणले उक्त राष्ट्रलाई आर्थिक र राजनीतिक अस्थिरतामा धकेल्न सक्छ ।’
अन्यत्र, जर्ज सोरोसजस्ता प्रभावशाली पण्डितहरूले त विश्वव्यापी आर्थिक संकट नै बेइजिङको काँधमा हालिदिएका छन् । ‘वल्र्ड इकोनोमिक फोरम’ को वार्षिक बैठक चलिरहेको स्विट्जरल्यान्डको डाभोसबाट ब्लुमवर्ग बिजनेसलाई अन्तर्वार्ता दिँदै सोरोसले चीन अहिल्यै नै ‘कठिन अवतरण’ को मध्यभागमा आइपुगेको र चिज अझ खराब हुने अवस्था मात्र रहेको
बताएका छन् ।
सोरोसका अनुसार २००८ को आर्थिक संकटमा पश्चिमा, खासगरी अमेरिकाका आर्थिक संस्थाहरू जिम्मेवार थिए । अहिले भने चिनियाँ सरकारको गल्तीका कारण सार्वजनिक ऋणको बेलुन फुलेर फुट्न आँटेको छ र त्यसले बनाएको बुलबुले अर्थतन्त्र फुट्दै छ ।
सोरोस सही छन् किनकि २००८ को संकट पश्चिमा अर्थतन्त्र र वित्तीय संस्थाहरूको संरचनामा देखिएको कमजोरीका कारण आएको थियो । तर, उनी के उल्लेख गर्दैनन् भने संकट उत्पन्न गर्ने त्यस्ता गल्ती अझै सच्याइएका छैनन् ।
जापान र अमेरिकाजस्ता विकसित देश अझै पनि त्यस्ता अरक्षणीय ऋण बोकिरहेका छन् र तिनको वृद्धि शून्य छ । त्यस्ता संस्थालाई जीवित राख्न ठूलो मात्रामा पैसा बजार पठाइएको छ ।
त्यसो हो भने पछिल्ला केही वर्ष विश्व अर्थतन्त्र कसरी टिकिराखेको छ त ? त्यसको ठूलो हिस्सा, चिनियाँको काँधमा छ, निर्यातमुखी वृद्धिको बलमा ।
तर, यो गुणलाई बिर्सेर, चिनियाँ वृद्धि ढिला हुन लागेपछि जुन अनिवार्य नै थियो, पश्चिमाहरू चीनतिर औँला उठाएर भन्दै छन्, ‘यो सबै तिम्रो गल्ती हो, यसमा हाम्रो कुनै हात छैन ।’
विश्व आज जुन अवस्थामा आइपुगेको छ, सारमा यो पश्चिमा पुँजीवादी अर्थतन्त्रले ल्याइपुर्‍याएको हो । तर, यो अव्यवस्थाका लागि जिम्मेवारी स्विकार्नुको सट्टा पश्चिमाहरू दोष चीनतिर सार्न खोज्छन् ।
निश्चय पनि चीनका आफ्नै समस्या छन् र ती निकै गम्भीर छन् । चीनसँग गम्भीर औद्योगिक अधिक्षमता छ, अत्यधिक ऋण छ, अति निर्यात–निर्भरता छ आदि आदि ।
तर, चिनियाँ सरकारलाई यसबारे पूर्ण ज्ञान छ । त्यसैकारण कैयौँ वर्ष टिक्ने अर्थतन्त्रतिर रूपान्तरण गर्न खोजिरहेको छ चीन सरकार । चीनले त्यही भएर घरेलु रूपमा सेवामा आधारित मोडलमा जान खोजेको छ । देशबाहिरचाहिँ ‘एक क्षेत्र एक सडक’ र एसियाली पूर्वाधार लगानी बैंकजस्ता पहल गरिरहेको छ । यसबाट चिनियाँ कम्पनीका लागि उत्पादनमूलक काम निक्लनेछ जसले अरू अर्थतन्त्र, खासगरी अविकसितलाई पनि उत्तेजित गर्नेछ ।
यसको भयंकर आकारका कारण चिनियाँ अर्थतन्त्रमा आवश्यक रूपान्तरण प्राप्त गर्न निकै कठिन हुनेछ । यसको अर्थ यो स्वत: असफल हुन्छ भन्ने होइन वा चिनियाँ नेताहरूले त्यो रूपान्तरण गर्न सकिन्न भन्ने बुझेका छैनन् भन्ने पनि होइन । भलै रूपान्तरणको त्यो बाटोमा थुप्रै गल्ती हुन सक्छन् र धरै उखडबाखड पनि आउन सक्छन् ।
तर, किन यति धेरै पश्चिमा पण्डितहरू र सञ्चार माध्यमहरू चीनलाई तल पार्न होहल्ला गरिरहेका छन् ।
(ग्लोबल टाइम्स चिनियाँ सरकारी पत्रिका ‘पिपल्स डेली’को अंग्रेजी संस्करण हो ।)