
﻿
शिक्षामन्त्री गिरिराजमणि पोखरेल भूकम्पले क्षतिग्रस्त विद्यालय अवलोकन अभियानमा छन् । विद्यालय पुनर्निर्माण र शिक्षा क्षेत्रका अन्य विषयवस्तुबारे पोखरेलसँग संवाद :पाँच समस्या
नयाँ संविधानले शिक्षालाई मौलिक अधिकारका रूपमा स्थापित गरेको छ । तसर्थ, अब शिक्षालाई रूपान्तरण गर्नुपर्छ । यसलाई संविधानको दृष्टिकोणका आधारमा नयाँ साँचोमा ढाल्नु पर्नेछ । शिक्षामा अहिले पाँचवटा ‘जेन्युन’ समस्या छन्, १. पहुँचको समस्या, २. गुणको समस्या, ३ अनुसन्धानमूलक छैन, ४. अन्तर्राष्ट्रिय समकक्षता छैन, ५. विकसित भएको प्रविधिअनुरूप छैन । यी समस्याको मूल कारण शिक्षा प्रणाली हो । त्यसैले शिक्षा प्रणालीलाई नै बदल्नु छ ।
शिक्षानीति गणतन्त्र, संघीयता, धर्मनिरपेक्षता, समानुपातिक समावेशिताअनुरूप बनाउनुपर्छ । त्यस्तो शिक्षानीतिले मात्र उल्लिखित समस्याको समाधान गर्छ ।
प्रतिबद्धताअनुसार काम 
हामीले केही समयअघि १८ बुँदे प्रतिबद्धतापत्र ल्यायौँ । त्यसलाई मन्त्रालयले ‘एक्सन प्लान’का रूपमा पनि लिएको छ । अहिले हामी तराई मधेसको आन्दोलनका कारण प्रभावित भएको शैक्षिक क्षेत्रलाई प्रारम्भिक सम्बोधन गर्नेतर्फ लागेका छौँ । त्यसैगरी, भूकम्पले सिर्जना गरेका बहुआयामिक प्रकृतिका समस्या छन् । आठ हजार शैक्षिक क्षेत्र ध्वस्त भएका छन् भने प्रभावित जिल्लामा १० हजार विद्यार्थीको पढाइ प्रभावित भएको छ । प्रतिबद्धताअनुसार कतिपय काम सुरु भइसकेका छन्, कतिपय दीर्घकालीन प्रकृतिका छन् ।
संविधानले समाजवादमा जाने परिलक्षित गरेको छ । त्यसका लागि स्वाधीन र समृद्ध राष्ट्र निर्माण गर्नुपर्छ । त्यसको सबभन्दा शक्तिशाली माध्यम शिक्षा हो । शिक्षामा फेल हुनु भनेको राष्ट्र पनि फेल हुनु हो ।
शिक्षा ऐनमा संशोधन
नेपालमा ०२८ सालमा जुन शिक्षानीति आयो, त्यसलाई विभिन्न समयमा संशोधन गर्दै अहिलेसम्म काम चलाउँदै आइरहेको अवस्था छ । तर, अब त्यसले काम गर्न सक्दैन । अब पुरानो शिक्षानीतिलाई विस्थापित गरेर नयाँ शिक्षानीति बनाउनुपर्छ । त्यसका केही विषयलाई अहिलेको शिक्षा विधेयकले सम्बोधन गरेको छ ।
यो ऐनबारे यसअघि छजना शिक्षामन्त्रीले गृहकार्य गर्दै आउनुभएको थियो । अहिले पेस गर्ने अवसर प्राप्त भयो । विधेयकले सार्वजनिक शिक्षालाई मजबुत बनाउन र शिक्षकका कतिपय आवश्यकतालाई सम्बोधन गर्नेछ । अन्य कतिपय विषयवस्तु पनि संशोधनमा पेस भएका छन् । अब सांसद र सबै प्रमुख दलको सहमतिमा विधेयक भविष्य निर्भर छ ।
हामी यो विधेयक छिटो टुंग्याउने दिशातर्फ छौँ । त्यसैगरी, वर्षमा कम्तीमा दुईपटक शिक्षा सेवा आयोगले विज्ञापन गर्ने र पदपूर्ति गरिने वातावरण बनाउनुपर्छ भन्ने मलाई लाग्छ ।
त्यसैगरी, नेपालको चिकित्सा शिक्षालाई व्यवस्थित गर्न यसै हप्ता चिकित्सा शिक्षा आयोग गठन हुँदै छ । त्यसगरी निकट भविष्यमै राष्ट्रिय शिक्षा आयोगको घोषणा गर्ने तयारी छ ।सामुदायिक विद्यालय उकास्न
नीति–निर्माता, राष्ट्रसेवक कर्मचारी र शिक्षकले आफ्ना छोराछोरीलाई सामुदायिक वा सार्वजनिक विद्यालयमा पढाउनुपर्छ । यसबारे राष्ट्रिय बहस होस् । यसबारे सबैले एकमतले निर्णय गरौँ ।
शिक्षक राजनीति
शिक्षकले राजनीति गर्नुहुन्न भन्ने छैन । शिक्षक पनि यो देशका नागरिक हुन् । उहाँहरूले नागरिकको कर्तव्य निर्वाह गर्नुपर्छ । तर, ट्रेड युनियनका नाममा पठनपाठन नै नगरी पेसागत हक–अधिकारका मात्रै कुरा गर्नु हुन्न । यो सिक्ने–सिकाउने, पठनपाठन गर्ने प्रक्रियामा अभिव्यक्त हुनुपर्छ । नेपालमा शिक्षा क्षेत्रमा मात्रात्मक विकास भए पनि गुणात्मक विकास नहुनुका कारण यसमा अझ धेरै राजनीतिक हस्तक्षेप भयो । राजनीतिक हस्तक्षेपबाट शिक्षालाई मुक्त गरेर लैजानुपर्छ भन्ने सर्वत्र उठिरहेकाले ठीक ढंगले व्यवस्थापन गर्नुपर्छ ।
शिक्षक नेताहरूले आफ्नो नेतृत्वदायी भूमिका निर्वाह गर्न कक्षाकोठामा जानुपर्छ । पठनपाठनमा केन्द्रित हुनुपर्छ । विद्यार्थीको पढाइ, विद्यालयको प्रगति विवरणले उहाँहरूको वास्तविक परीक्षा लिन्छ ।
संघीयतामा शिक्षानीति
यो राष्ट्रिय बहसको विषय हो । सात प्रदेशमा जाने निर्णय भएको छ । त्यसमध्ये संघको र प्रदेशको सूची निर्माण गरिएको छ । आधारभूत शिक्षा ८ कक्षासम्म अनिवार्य गर्नुपर्छ । बाल विकास केन्द्रलाई पनि आधारभूत शिक्षासँगै जोड दिनुपर्छ । विद्यालय शिक्षालाई कक्षा १२ सम्म पुर्‍याउनुपर्छ । कुन तहसम्म प्रदेशलाई दिने कुन केन्द्रलाई दिने भन्ने संविधानले केही व्यवस्था गरेको छ । यद्यपि, त्यसमा थप छलफलको आवश्यकता छ ।
दरबन्दी मिलान
अहिले प्राविमा दरबन्दी बढी छ । प्रधानमन्त्रीको अध्यक्षतामा भएको हाम्रो ६ महिना समीक्षा बैठकमा पनि यो विषय राखिएको छ । प्राविको दरबन्दीबाट १० हजारजति झिकेर निमावि, माविमा लैजान सकिन्छ । तथापि, नेपालको नयाँ संरचनामा कति शिक्षक चाहिन्छन् भन्ने समग्र अध्ययन गर्न बाँकी नै छ ।
कतिपय शिक्षकसँग हालसम्म अध्ययन अनुमतिपत्र पनि छैन । संशोधनको प्रक्रियामा रहेको विधेयकले केही समस्या हल गर्छ । अधिकांश ठाउँमा विज्ञान शिक्षकको अभाव छ । विज्ञान मूल विषय पढेका लाइसेन्स परीक्षामा नआउने प्रवृत्ति छ । शिक्षा संकायमै पढेकाले लाइसेन्स किन लिने भन्ने प्रश्न पनि उठिरहेको छ । यसलाई पनि नयाँ ढंगले अहिलेको आवश्यकताअनुसार परिमार्जित गर्नुपर्ने देखिन्छ ।
तीन वर्षभित्र पुनर्निर्माण
भूकम्पले आठ हजार शैक्षिक संस्था ध्वस्त भएका छन् । तिनको पुनर्निर्माण अहिलेको प्रमुख कार्यभार हो । त्यो सबै प्राधिकरणमार्फत अगाडि बढाउन खोजेका थियौँ । तर, प्राधिकरण समयमा बन्न सकेन । माघ १० गतेसम्म भूकम्प प्रभावित ३१ जिल्लाको यथार्थ विवरण संकलन गर्ने क्रममा छु । केन्द्रमा पिआइयु (प्रोजेक्ट इम्प्लिमेन्टेसन युनिट) गठन गरेको छु सह–सचिवको नेतृत्वमा । जिल्ला शिक्षा अधिकारीअन्तर्गत एउटा इन्जिनियरमातहतमा ६ सब–इन्जिनियर राखेर डिआइयु (डिस्ट्रिक्ट इम्प्लिमेन्टेसन युनिट) गठनको प्रक्रिया अघि बढिसकेको छ । भूकम्पप्रतिरोधी घर बनाउनुपर्ने, मोडल बनाउनुपर्ने, नक्सा फाइनल गर्नुपर्ने भएकाले यसले समय लिन्छ । पाँच वर्षभित्र सक्ने मूल धारणा हुँदाहुँदै पनि ३ वर्षभित्र सक्ने गरी कामलाई अगाडि बढाइएको छ ।
चुनौतीसँगै अवसर
हामीले विद्यार्थी वेलादेखि नै शिक्षा अधिकारका लागि लड्यौँ । संविधानमा यसलाई मौलिक अधिकारको रूपमा राख्यौंँ । संविधान कार्यान्वयन गर्ने शिक्षामन्त्रीको अवसर प्राप्त भएको छ । यो सुखद अवसर हो । युग परिवर्तन भएको छ । त्यो परिवर्तनअनुरूप शिक्षा प्रणाली ल्याउनु मुख्य चुनौती हो । त्यसका लागि मन्त्रालय पुनर्गठन जरुरी छ । हाल मन्त्रालयमा चार सय ८४ उपसचिव छन् । झन्डै एक खर्बको बजेट छ । तर, ७० प्रतिशत शिक्षक र कर्मचारीको तलबमा जान्छ । धेरै अपेक्षा छन्, ती पूरा गर्न बजेट पुगेको छैन । यो पनि चुनौती छ ।
हामीले समाजवादमा जाने भनेको छौँ । तर, समाजवादउन्मुख शिक्षानीतिका विषयमा पर्याप्त छलफल/बहस भएका छैनन् । हामी शिक्षालाई पुनर्गठित गर्ने अभियानमा लागेका छाँै । यतिखेर संविधानसँग मेल खाने नयाँ जग बसाल्ने प्रक्रियामा छौँ । यस्तो वेला सबैभन्दा ठूलो अपेक्षा र आशा शिक्षकहरूसँग छ । शिक्षामा सरोकार राख्नेहरूले गुणात्मक शिक्षालाई केन्द्रबिन्दुमा राखेर सोच्न थालौँ, बहस गर्न थालौँ ।