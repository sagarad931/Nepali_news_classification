
﻿सरोज गौतम
नयाँ शक्ति यतिबेला बहसमा छ । युवा, विद्यार्थी, महिला तथा मजदुरजस्ता आंगिक संगठनहरूले कस्तो नीति तथा कार्यक्रम तय गर्छन् ? कस्तो संरचना निर्माण गर्छन् ? कस्तो संस्कारलाई स्थापित गर्छन् ? भन्ने कुराले नयाँ शक्तिको राजनीतिक भविष्यलाई प्रत्यक्ष प्रभाव पर्छ ।
यस आलेखमा चाहिँ अबको विद्यार्थी संगठन कस्तो बनाउँदा यसले नयाँ खालको वैकल्पिक राजनीतिलाई सहजीकरण गर्न सक्छ भन्ने विषयमा केन्दि्रत भएर केही विचार राख्ने प्रयास गरिएको छ ।
नेपालको लोकतान्त्रिक राजनीतिक परिवर्तनमा विद्यार्थी संगठनको भूमिका सदैव अग्रस्थानमा रह्यो । जयन्तु संस्कृतम्को आन्दोलनदेखि पञ्चायतविरुद्धको आन्दोलन, बहुदल स्थापनादेखि माओवादी जनयुद्ध ०६२/६३ को परिवर्तनसम्म आइपुग्दा नेपालको विद्यार्थी आन्दोलन या नेपालका विद्यार्थी संगठनहरूले राजनीतिक परिवर्तनको काममा महत्त्वपूर्ण भूमिका गरे ।
लोकतान्त्रिक राजनीतिक आन्दोलनमा महत्त्वपूर्ण भूमिका गरे पनि विद्यार्थी संगठनका बाँकी क्रियाकलापमा थुप्रै विकृति र विसंगति विद्यमान छन् ।
विद्यार्थी नेता तथा स्ववियु पदाधिकारीले क्याम्पस, विश्वविद्यालय तथा अन्य शैक्षिक संस्थासँग गोप्य साँठगाँठ गर्ने, शैक्षिक क्षेत्रको दीर्घकालीन हितलाई भन्दा पार्टीगत तथा गुटगत राजनीतिलाई फाइदा हुने गरी निर्णय गर्न लगाउने परिपाटी बढेको छ । स्ववियु कोषको खर्च गर्दा दुरुपयोग गर्ने, विश्वविद्यालय पदाधिकारीको नियुक्ति हुँदा, भागबन्डा मिलाउने, यी र यस्ता कार्यबाट आर्थिक लाभ लिने र विद्यार्थी राजनीतिकै अवस्थामा मान्छेले भ्रष्टाचार गर्न सिक्ने, गलत सोच, संस्कार र भ्रष्ट व्यवहार भएका राजनीतिकर्मीहरू उत्पादन गर्ने थलोको रुपमा विद्यार्थी आन्दोलन र संगठनहरू बदनाम हुँदै छन् ।
यी र यस्ता विकृतिबाट जोगिन नसके एउटा अर्को विद्यार्थी संगठन थपेर मात्र त्यो नयाँ हुनेवाला छैन । यो परिपाटी कायम रहेको अवस्थामा विद्यार्थी क्षेत्रमा वैकल्पिक राजनीतिक धारलाई बदनाम गर्ने, त्यसका मूल्य-मान्यतालाई क्षयीकरण गर्ने सम्भावना रहन्छ ।
नेपालका विद्यार्थी संगठनले लामो समयसम्म राजनीतिक आन्दोलनलाई आफ्नो प्रधान विषय बनाए, जसले गर्दा यसका शैक्षिक आयाम, विद्यार्थी अधिकारका आयाम ओझेलमा परे । राजनैतिक आन्दोलनको अध्याय समाप्त भएपछि पनि जसरी यसलाई एकेडेमिक आन्दोलन, यसको विशेषता र आयाम साथै रचनात्मक विद्यार्थी आन्दोलनसँग जोड्नुपथ्र्यो, त्यो कडी टुटेपछि यो दिशाहीन बन्न पुगेको छ ।
अहिले विद्यार्थी संगठनका नयाँ कार्यक्रमहरू नयाँ आउन सकेका छैनन् । केवल विगतको ब्याज खाएर बस्ने काम मात्रै भइरहेको छ । आज पनि हरेक विद्यार्थी संगठनका नीति कार्यक्रम संरचनालाई केलाएर हेर्याे भने त्यो विद्यार्थीमैत्री छैन । केवल विद्यार्थी राजनीतिलाई भर्याङ बनाएर त्यसलाई प्रयोग गरेर अनेक फाइदा लुट्नेहरूको समूहजस्तो छ ।
प्रत्येक विद्यार्थी संगठनका नेताहरू वर्षौंपहिले विश्वविद्यालय छाडेका, विद्यार्थीको चित्र र चरित्रभन्दा बाहिरका केवल विद्यार्थीको नेता बन्नका लागि भर्ना रिन्यु गर्ने अंकलहरूको जमात छ ।
जबसम्म यो अंकल पुस्ताबाट विद्यार्थीको नेतृत्वलाई मुक्त गर्न सकिन्न, जब नियमित अध्ययन गर्ने विद्यार्थीको हस्तक्षेपमा विद्यार्थी संगठनलाई ल्याउन सकिन्न, यसले जति कस्मेटिक कार्यक्रम लिए पनि त्यसले विद्यार्थी संगठनलाई विद्यार्थीसँग जोड्न सक्दैन ।
नयाँ शक्तिको विद्यार्थी संगठन कस्तो हुनुपर्छ ? 
नयाँ शक्तिको विद्यार्थी संगठन नयाँ हुन कुन-कुन कुरामा नयाँपन चाहिएला ? यसको सबै व्याख्या यो आलेखमा सम्भव नहोला । तर, केही आधारभूत मान्यतासँग यसको विद्यार्थी संगठनलाई जोड्न सकियो भने यो आफैँमा नयाँ विद्यार्थी मुभमेन्टको नेतृत्वकर्ता बन्न सक्छ ।
पहिलो, अबको विद्यार्थी संगठनलाई राजनीतिक स्टाटस बनाउने संगठनको रुपमा प्रयोग गर्नुहुँदैन यसलाई नितान्त विद्यार्थी हक-अधिकार, शैक्षिक सुधारसाथै निरन्तर रचनात्मक विद्यार्थी आन्दोलनलाई सहजीकरण गर्ने एउटा मेकानिजमको रुपमा विकास गरिनुपर्छ । विद्यार्थीलाई राजनीतिक उपयोग गर्न चाहनेहरूको हैन, साँच्चै विद्यार्थीहरूको गतिशील संगठन बन्नुपर्छ । राजनीतिमा पनि अब विद्यार्थीहरू ध्वंसात्मक आन्दोलनहरू मात्र गरिरहने हैन, सिर्जनशील बहसहरूमार्फत पार्टी र राज्यमा नीतिगत हस्तक्षेप गर्ने प्रयास गर्नुपर्दछ ।
दोस्रो, विद्यार्थी संगठनले शैक्षिक क्षेत्रमा देखिएका विकृति विसंगतिलाई अन्त्य गर्ने पक्षमा आफूलाई सदैव उभ्याउनुपर्छ । तर, समग्र शैक्षिक क्षेत्रको विद्यार्थी संगठनको भूमिका बार्किङ डगको जस्तो मात्रै हो । यसले निरन्तर सचेतताको पक्षमा आफूलाई उभ्याउन सक्नुपर्छ, तर विद्यार्थी संगठन आफैँले बाइटिङ डगको भूमिका निर्वाह गर्न खोज्ने हो भने यसलेे थप अनिश्चितता र अस्तव्यस्तता थप्न सक्छ । यो भूमिकालाई राम्रोसँग बुझ्नुपर्छ ।
तेस्रो, विद्यार्थी संगठन सधैँभरि शैक्षिक क्षेत्रमा राजनीतिक भागबन्डाको खारेजीको पक्षमा मेरिटोक्रेसीको पक्षमा उभ्याउन सक्नुपर्छ, यसलाई आफ्नो पार्टी, विचार या गुट निकटको मान्छे भर्ती गर्नलाई प्रयोग गर्ने औजार बनाउनबाट रोक्नुपर्छ ।
चौथो, अब नयाँ परिवेशमा विद्यार्थी संगठनको हरेक ठाँउको नेतृत्व बन्ने व्यक्ति रेगुलर विद्यार्थी हुन जरुरी छ, यो भन्नुको अर्थ एउटा विद्यार्थी आफ्नो उमेरसमूहको कति वर्षसम्म रेगुलर विद्यार्थी बन्न सक्छ, यसका अनेक तर्क-वितर्क होलान्, तर २८/३० वर्षभन्दा बढी उमेरसम्म कोही पनि लगातार विद्यार्थी रहेर क्याम्पसमा रहन सक्दैन ।
तसर्थ नयाँ शक्तिको विद्यार्थीको केन्द्रीय अध्यक्षलगायत सम्पूर्ण कमिटी र पदाधिकारी पनि उमेरले २८ नकटेको हुनुपर्छ, यसले विद्यार्थी आन्दोलनका ८० प्रतिशत खराबीलाई अन्त्य गर्दछ ।
पाँचौँ, विद्यार्थी संगठन शैक्षिक संस्थाभन्दा अन्त कहीँ पनि हुँदैन । तसर्थ यसका नगर/गाउँजस्ता संरचना खारेज गनुपर्छ । ब्युरोक्र्याटजस्तो बढुवा संरचनाको अन्त्य गनुपर्दछ, यसका लागि धेरै तहका कार्यकारी संरचनाको अन्त्य गरिनुपर्छ ।
छैटौं, स्कुल तहमा प्रत्यक्ष विद्यार्थी संगठन बनाउनुहुन्न । शून्य जोड दुईको खारेजीको माग गर्नुपर्दछ । स्कुल तहको र क्याम्पस तहको शिक्षा दिने एउटै हाता र भवन हुनुहुँदैन । निजी क्याम्पसमा पनि विद्यार्थी संगठन गर्न पाउने र स्ववियु निर्वाचनको माग गर्नुपर्दछ ।