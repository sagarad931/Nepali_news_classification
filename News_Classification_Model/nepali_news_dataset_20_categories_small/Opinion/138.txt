
﻿समावेशिता र प्रतिनिधित्वका कुरा गर्दा आदिवासी जनजाति, मधेसी, मुस्लिम आदिका मात्रै विषय उठ्छन् । तर, यथार्थमा हामीकहाँ कुनै एक जातजाति मात्र पछाडि परेको छ भन्ने होइन । नेपालमा १२५ जातजाति छन् । यी सबैलाई समेटेर अघि बढ्नु र उनीहरूलाई सामाजिक आर्थिक मुद्दामार्फत सबल बनाउँदै जानु आजको प्रमुख आवश्यकता हो । सामूहिक रूपमा उनीहरूलाई रोजगारी, शिक्षा जस्ता क्षेत्रमा समान अवसर दिँदै आर्थिक सामाजिक रूपले सबल बनाउनु आजको नेपालको प्रमुख आवश्यकताभित्र पर्छ ।
तर, जातीय अधिकारको विषयलाई लिएर अतिजातिवादी सोच र व्यवहारका विषय पनि उठ्दै गएका छन् । यस्ता सोच र व्यवहारले हाम्रो विविधतामय मुलुकलाई विध्वंस र विखण्डनमा पुर्‍याउँछ । जातीयतावादी र क्षेत्रीयतावादी जस्ता पुराना सोच, विचार र प्रयासबाट हामी बच्नुपर्छ ।

जातीय अधिकारको विषयलाई लिएर अतिजातिवादी सोच र व्यवहारका विषय पनि उठ्न थालेका छन् ।
यस्ता सोच र व्यवहारले हाम्रो विविधतामय मुलुकलाई विध्वंस र विखण्डनमा पुर्‍याउाछ ।


यस्ता अतिवादी सोचलाई हेरेर हामीले समानताका लागि समावेशी लोकतन्त्रको मर्ममा टेकेर बाँकी समस्या र विषयलाई अघि बढाउनुपर्छ । हामीकहाँ कुनै एउटा जाति मात्र पछाडि परेको छैन । सबै जातजाति, क्षेत्र र वर्गमा समस्या छन् । त्यसैले विविधताले भरिएको मुलुकका सबै जातजाति, वर्ग, क्षेत्र, लिंग समुदायको समस्यालाई यथोचित सम्बोधन गर्नुपर्छ ।
समान अधिकार र पहुँचका लागि भन्दै आजभोलि समानता र समावेशिताको विषय चर्को रूपमा उठ्ने गरेको छ । तर, २०१६ मा बिपीको मन्त्रिमण्डल हेर्दा समावेशी र समानुपातिकताको विषय उठेको थिएन । अहिलेजस्तो समावेशी र समानुपातिकको राग र ताप नभएको त्यतिखेर हिमालदेखि तराई, पूर्वदेखि पश्चिमसम्मका नेतालाई उहाँले मन्त्रिमण्डलमा समेट्नुभयो । उहाँको सरकारमा सारा नेपाल झल्किन्थ्यो । बिपीको त्यो प्रयास नेपालको विविधतालाई झल्काउने प्रतिबिम्ब थियो । भाषण र कागजमा होइन, समानता, हक र अधिकारका लागि व्यवहारवादी बन्नुपर्छ भन्ने उदाहरण र सन्देश त्यसले दिन खोजेको छ । त्यसैले समाजका पछाडि परेका सबैलाई न्यायसंगत ढंगले सम्बोधन गर्नुपर्छ न कि कुनै एउटा जाति विशेषलाई । त्यसैले पार्टीले महाधिवेशनको मूल राजनीतिक प्रस्तावमा यसरी नै नीति तय गर्नुपर्छ ।
पहिचान र प्रतिनिधित्वका लागि संख्याको उपस्थितिले मात्रै सबै थोकको ग्यारेन्टी गर्दैन । क्षमता पनि अभिवृद्धि गर्दैै जानु आवश्यक छ । कहिले जिम्मेवारीले क्षमता बढाउँछ । कहिले क्षमताले जिम्मेवारी बढाउँछ । हामी सबै वर्ग, समुदाय र पक्ष बलियो भयौँ भने राष्ट्रियता बलियो हुन्छ । त्यसैले जुन विधि र प्रक्रियाले राष्ट्र, राष्ट्रियता र जनता सबल बन्छन्, हामीले त्यस्तै गर्नुपर्छ ।
केन्द्रमा राष्ट्रियतालाई राखेर वर्ग, क्षेत्र, लिंग, जातजाति सबैको मुद्दा सामूहिक रूपमा सम्बोधन गर्ने परिपाटी बनाउनुपर्छ । प्रतिनिधित्व र समावेशिताका लागि आदिवासी, जनजाति, दलित, महिला, मधेसी, मुस्लिम, अल्पसंख्यक सबैको संख्या मात्र समेट्दा सबैका समस्या समाधान हुन्छन् भन्ने हुँदैन । त्यसैले उनीहरूका भावना समेट्ने दिशामा सबैको ध्यान केन्द्रित हुनुपर्छ । र, मुद्दा यसैमा केन्द्रित हुनुपर्छ । गोरखाका राजाले राज्य एकीकरण गर्दा ‘गोर्खा’ नाम राखेनन्, बृहत् राज्यको नामलाई प्राथमिकता राखे । त्यसैले सबैका भावना समेट्ने र समस्या समाधान हुने गरी सामाजिक आर्थिक रूपान्तरण हुने किसिमले समस्या सम्बोधन गर्नतर्फ हाम्रो १३औँ महाधिवेशनको नीति लक्षित हुनुपर्छ । –(गुरुङ कांग्रेस केन्द्रीय सदस्य हुन्)