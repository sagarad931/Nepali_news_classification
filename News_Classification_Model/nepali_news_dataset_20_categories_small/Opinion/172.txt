
﻿काठमाडौं चैत्र २ — काठमाडौंबाट प्रकाशित हुने प्रमुख नेपाली दैनिक पत्रिकाको आजको खुराक न्यायालय र संसद्बीचको विवाद र नेपाली कांग्रेसको केन्द्रीय समितिमा नवनिर्वाचित सभापति शेरबहादुर देउवाको बहुमत विषय बनेका छन् ।
अन्नपूर्ण पोष्ट, कान्तिपुुर र राजधानीले सर्वोच्च अदालतले न्याय परिषद्का पक्षमा अन्तरिम आदेश जारी गरेको विषयलाई समाचार बनाएका छन् । यी पत्रिकामध्ये कान्तिपुरले यस समाचारलाई अलि बढी नै महत्व दिएको छ । समाचार सातै कोलममा छापेको छ भने छ कोलमको ब्यानर हेडलाइन ‘सभामुखको पत्र त्रुटिपूर्ण’ राखेको छ । सर्वोच्च अदालतले गरेको अन्तरिम आदेशलाई नै शीर्षक राख्नु गलत त होइन तर यस विषयमा न्यायालय आफँै मुछिएको हुनाले त्यस्तो हेडलाईन नराख्दा पत्रिका बढी तटस्थ देखिन्थ्यो । कान्तिपुरले यस विषयमा आफ्नो अडान सम्पादकीयबाट पनि राख्दै आएको हो । तैपनि सार्वभौम संसद्लाई एकोहोरो ढंगले नपेल्दा नै संसद्को गरिमा रहन्थ्यो ।
अन्नपूर्ण पोष्टले यही समाचारको हेडलाइन धेरै संयमित भएर दिएको छ । पाँच कोलमको मुख्य समाचार बनाएर पोष्टले उठाएको कुरा संवेदनशील छ । पोष्टका अनुसार सर्वोच्च अदालतले सभामुख ओनसरी घर्तीको न्यायाधीश नियुक्तिसम्बन्धी सिफारिस फिर्ता गर्ने कदम त्रुटिपूर्णमात्र भनेको छैन, सभामुखलाई लिखित जवाफ दिनसमेत आदेश गरेको छ । अन्य पत्रिकाले यही समाचारमा लिखित जवाफ माग गरेको उल्लेख गरेका छैनन् त्यसैले अन्नपूर्ण पोष्टको समाचार एक कदम अघि छ । किनभने लिखित जवाफ मागिने कुराले संसद् र न्यायालयको विवाद मत्थर हुने हो कि अझ बल्झिने भन्ने प्रश्न खडा गर्छ ।
राजधानीले पनि ‘सभामुखको पत्र कार्यान्वयन नगर्न आदेश’ भन्ने शीर्षकको समाचार राखेर संसद्–न्यायालयको विवादलाई दोस्रो मुख्य समाचार बनाएको छ । यो दैनिकले पनि हेडलाइनमा आफ्नो झुकाव देखाएको छैन । तर त्यही समाचारमा ‘बक्स आइटम’ बनाएर सभामुख झुकिन् भन्ने शीर्षकमा समाचार बनाएको छ जुन समाचारको पेटबोलीले प्रमाणित गर्दैन । राजधानी पत्रिका आफैँले सभामुख झुकेको घोषणा नगरेको भए समाचार अझ निष्पक्ष हुन्थ्यो ।
नागरिकले यस समाचारलाई दुई कोलमको मुख्य समाचार बनाएर ठिक्कमात्र महत्व दिएको छ । नागरिकको हेडलाईन ‘सभामुखको कदम ‘गैरकानुनी’ बढी जिम्मेवार देखिन्छ । उसले सर्वोच्चको आदेशको मर्मलाई उद्धरण चिन्हमा राखेर आफूले नबोलेको प्रष्ट पारेको छ । गोरखापत्रले यही समाचारलाई पहिलो पृष्ठको करिब साढे छ कोलमको एन्कर बनाएको छ ।
देउवाको बहुमत
नयाँ पत्रिका दैनिकले देउवाको बहुमतको समाचारलाई आजका दैनिकमध्ये सबैभन्दा ठूलो स्थान दिएको छ । प्रथम पृष्ठमा सात कोलमको ब्यानर हेडलाइनको मुनि बक्स र उपशीर्षकहरूमा नयाँ पत्रिकाले नेपाली कांग्रेसको हिजो सकिएको निर्वाचनका धेरै पाटो केलाएको छ । १५ नयाँ सदस्य, ६४ मा १४ मात्र महिला, ठूला हस्ती जो हारे जस्ता अनेक शीर्षकमा नयाँ पत्रिकाले सशक्त ढंगले समाचार प्रस्तुत गरेको छ ।
नागरिक दैनिकले पनि देउवा प्यानललाई बहुमत शीर्षकमा पाँच कोलमको ठूलो समाचार बनाएको छ । विजेता केन्द्रीय सदस्यको फोटो पनि पाँचै कोलममा राखेर ¥याप गरिएको सामाग्रीमा कुन प्यानलका कतिजना भन्ने ग्राफिक्स पनि छ । निर्वाचितमध्ये देउवाको पक्षमा ३६ र पौडेलको पक्षमा २८ सदस्य रहेका छन् ।
राजधानी दैनिकले पनि देउवाको बहुमतको समाचारलाई प्रथम पृष्ठको तल्लो आधा खण्डको पाँच कोलम पूरै दिएको छ र फोटो पनि राखेको छ । राजधानीले खुमबहादुर खड्कालाई ‘किङ मेकर’ को संज्ञा दिएर बक्स समाचार पनि त्यसैमा समाहित गरेको छ ।
अन्नपूर्ण पोष्टले पनि देउवालाई सुविधाजनक बहुमत भन्ने समाचारलाई मुख्य समाचारको मुनि पाँच कोलममा स्थान दिएको छ । गोरखापत्रले कांग्रेस केन्द्रीय सदस्यको मतगणना सम्पन्न शीर्षकमा प्रथम पृष्ठको तल्लो खण्डको दुई कोलम समाचार बनाएको छ ।
अन्य सामाग्री
गोरखापत्रले राष्ट्रकवि माधव घिमिरेलाई राष्ट्रपति विद्या भण्डारीले मानार्थ महाविद्यावारिधि प्रदान गरेको तस्बिर र समाचार प्रकाशित गरेको छ । यो तस्बिरको चयन एकदम सही छ । राजनीतिक समाचारलाई मात्र महत्व दिँदै आएका दैनिकका लागि यो एउटा उदाहरण पनि हो । तर त्यही गोरखापत्रले प्रमको चीन भ्रमण मन्त्रिपरिषद्बाट स्वीकृत भएको समाचारलाई चार कोलमको मुख्य समाचार बनाएर प्रकाशित गरेको छ, जुन अलि नसुहाउँदो देखिन्छ ।
नागरिक दैनिकले पनि राष्ट्रकविको समाचारलाई दुई कोलमको एन्कर बनाएको छ र घिमिरेको हाँसेको फोटोसहित स्वादिलो हेडलाइन राखेको छ ‘महाविद्यावारिधि मुस्कान’ ।
कान्तिपुर र गोरखापत्रले सार्कको परराष्ट्रमन्त्री स्तरीय बैठकको समाचार मध्य भागमा प्रेषित गरेका छन् । नेपालमा भैरहेको मन्त्रीस्तरिय बैठकलाई अरू पत्रिकाले पनि महत्व दिनुपर्ने हो तर दिएका छैनन् ।
राजधानीले मुख्य समाचारका रूपमा ‘संविधान छल्न ऐनको सहारा’ शीर्षकको समाचारलाई चार कोलम स्थान दिएको छ । सो पत्रिकाअनुसार अदालतको अधिकार कटौती गर्न सबै फौजदारी ऐन संशोधन गरिएको र १० वर्ष कैदलाई एक वर्षमा झारिएको छ । नयाँ पत्रिकाले पनि यो समाचारलाई पहिलो पृष्ठको दाहिने कुनोको एक कोलम स्थान दिएको छ ।
लेआउट
फोटोको प्रस्तुतीकरण र रंगहरुको संयोजनका आधारमा आजको नागरिक दैनिकको लेआउट अन्य पत्रिकाको भन्दा उत्कृष्ट छ । माथिको विजयी कांग्रेसीको फोटो र एन्करमा राष्ट्रकविको मुस्कान सहितको फोटोले नागरिकको लेआउट राम्रो बनेको हो ।
कार्टुन
आजका कार्टुन चित्रमा नागरिकमा रविन सायमीको कार्टुन राम्रो छ तर कार्टुनले व्यंग्य केमा गरेको हो सो बुझाउन पत्रिकाको कटिङ राख्नु उनको कमजोरी हो । पत्रिका प्रयोग नगरी राम्रो कार्टुन बनाउन सकिने उदाहरण कान्तिपुरको अविनको कार्टुन हो । अविनले ल्हारक्यालको गोली र प्रचण्डको बन्दुक खोलाले बगायो भन्ने विषयलाई जोडेर राम्रो व्यंग्य गरेका छन् ।
सम्पादकीय
आजका दैनिकमध्ये सबैभन्दा सशक्त सम्पादकीय नयाँ पत्रिकाले लेखेको छ । नेपाली कांग्रेसको निर्वाचन परिणाम भएको ढिलाइबाट सुरु गरेर नयाँ पत्रिकाले कसरी पारिवारिक विरासत समाप्त भएको भन्दाभन्दै परिवारका नाममा ककस्ले विजय प्राप्तगरे भनेर देखाएको छ । कांग्रेसमा सिद्धान्तको राजनीतिको कुनै मतलब छैन भनेर भयंकर व्यंग्य गर्दै जस्तै अवसरवादीले पनि शक्ति आर्जन गर्न सके दल कब्जा गर्न सक्छन् भनेको छ । लोकतन्त्रमाथि कांग्रेसको ठूलो व्यंग्यको रूपमा खुमबहादुर खड्काको विजयलाई नयाँ पत्रिकाले उदाहरण बनाएको छ । सो सम्पादकीय सशक्त र सत्यताको निकै नजिक छ तर उपल्लो नेतृत्वलाई सिधै भन्न नसकेर खड्काको पृष्ठभूमिको आड लिएर सम्पादकले आफ्ना भनाइ राखेका छन् ।
अन्नपूर्ण पोष्टले अशोभनीय विवाद भन्दै लेखेको सम्पादकीयमा राज्यका संवैधानिक निकाय बीचको हिलो छ्यापाछ्यापले शक्ति सन्तुलनको मौलिक मूल्यलाई समेत अवमूल्यन गर्छ भनेको छ । तर उक्त सम्पादकीयले सर्वोच्च अदालतको भावी प्रधान न्यायाधीश सुशीला कार्कीलाई न्यायपरिषद्को केवल ४० प्रतिशतले सिफारिस गरेको हुनाले नैतिक प्रश्न उठ्ने कुरोलाई गहिरो ढंगले उठाएको छ ।
अन्य पत्रिकाका सम्पादकीय खासै उल्लेखयोग्य छैनन् ।