
﻿२०४३ सालमा पोखरा गएको थिएँ जागिरका लागि । पृथ्वीनारायण क्याम्पसमा कानुन पढाउने काम पाएको थिएँ । त्यहाँ गएको केही समय मात्र भएको थियो । कृष्णबहादुर थापा नाम गरेका एक व्यक्तिलाई प्रहरीले पक्राउ गरी सार्वजनिक ऐनअनुसार जेल हालेको रहेछ । उनलाई कसरी छुटाउने भन्ने अन्यौल रहेछ परिवारजनमा । म युवा जोस लिएर पोखरा जागिर खान गएको थिएँ । बहसको अनुभव पनि थिएन, तैपनि मलाई उक्त मुद्दामा बहस गरौँ भन्ने लाग्यो ।
युवा जोसको रन्कोमा मैले किन कोही अरू यो मुद्दा हेर्न तयार छैन भन्ने बुझिनँ, बुझ्न ध्यान नै दिइनँ । मैले त त्यो मुद्दामा बहस गर्नेबित्तिकै मेरो जागिर नै जाला भन्ने कल्पना पनि गरेको थिइनँ । त्यो मेरा अज्ञानता थियो । यो मुद्दा हेरेँ भने भोलि जागिरबाट निकालिदिन सक्छन्, मण्डलेले कुट्न सक्छन, मार्नै पनि सक्छन् भन्ने लागेको भए त्यत्रो आँट गर्ने थिइनँ । बाघले खान्छ भन्ने थाहा नभएको बच्चा बाघसँग खेल्न गएजस्तो भयो पोखराको त्यो मुद्दा प्रकरण ।
त्यसवेला पोखरामा उत्तम पुनजस्ता मण्डलेको दबदबा चर्को थियो । त्यति नै वेला नमिता–सुनीता काण्ड भएको थियो पोखरामा । म त पोखरामा हेलचेक्र्याइँ पाराले हिँडिरहेको हुन्थेँ । डेराबाट क्याम्पस पैदलै जान्थेँ ।
मलाई वकिल हुँ, मुद्दा लड्दैमा कसले के गर्छ र भन्ने लागेको थियो । वकिललाई के नै गर्लान् र भन्ने लागेको थियो । मैले बहस गर्छु भनेपछि केही साथीले ‘तँ फस्छस्’ भने । केहीलाई सहयोग माग्दा ‘हुन्छ हुन्छ’ भन्ने, तर केही नगर्ने उल्टै अलिक टाढिनेसम्म गरेका थिए । उनीहरूको त्यो ‘बडी ल्यांग्वेज’ पनि मैले बुझिनँ ।
सैद्धान्तिक अध्ययनका क्रममा मैले मुद्दा लेख्ने कार्यविधि बुझेको थिएँ । तर, घरी के मिल्दैन, घरी के पुग्दैन ? एउटा निवेदन लेख्न तीन–चार दिन लाग्यो । अन्तत: आफैँले निवदेन तयार गरेँ ।
निवेदन तयार गरेपछि कृष्णबहादुर थापाको बन्दी प्रत्यक्षीकरणको मुद्दा क्षेत्रीय अदालत पोखरामा दर्ता गरियो । मुख्य न्यायाधीश ओमभक्त श्रेष्ठको इजलासमा त्यो मुद्दा पर्‍यो । म बहस गर्दै थिएँ । श्रेष्ठ मेरो मुखमा हेरेर हाँसे । यो मुद्दा अञ्चलाधीश र सिडिओविरुद्ध थियो । श्रेष्ठले कारण देखाउ आदेश जारी गरे, उनीहरूलाई १५ दिनभित्र लिखित जवाफ पेस गर्न पनि भने ।

अञ्चलाधीश नरेन्द्रबहादुर चौधरीले समयमै लिखित जवाफ बुझाए । जवाफ विवादास्पद त थियो नै, रोचक पनि थियो । उनले आफ्नो जवाफमा ‘पृथ्वीनारायण क्याम्पसको गेटमा राजा वीरेन्द्रको शिर छेदन गरेको पोस्टर टाँसेकोसमेत कार्यमा संलग्नता देखिएकाले राजतन्त्र र देशको सुरक्षामा आँच आउने देखिएकाले निजलाई सार्वजनिक ऐन २०२८ अनुसार पक्राउ गरेको’ भनेर लेखिएको थियो । त्यस जवाफमा माले, मसाल, माक्र्सवादी मिलेर पोस्टर टाँसेको शंका लागेको भनेर उल्लेख गरेपछि मलाई बहस गर्न सजिलो भयो ।
तर, बहसका लागि साथीहरूलाई आग्रह गर्छु, कोही पनि बहस गर्न जाँदैनन् । अहिले उनीहरू एमालेभित्र ठूलै नेता भएका छन्, विभिन्न आयोग र संवैधानिक निकायका पदमा पनि छन् । त्यसवेला ती साथीलाई बहस गर्न पटक–पटक आग्रह गरेँ । ‘गर्दिनँ’ पनि भन्दैनन् तर, फलानो काम थियो भन्दै तर्किछन् । आइएल पास गरेका विद्यार्थीलाई साथमा लिएँ । तीमध्ये एकजना अहिले न्यायाधीश पनि भएका छन् । तीन–चारजना मेरो फाइल बोक्ने भए ।
केदारनाथ उपाध्याय, ओमभक्त श्रेष्ठ र हरिप्रसाद शर्माको बेन्च बस्यो । बहस गर्न थालेँ । हरिप्रसाद शर्माको मुखै छुच्चो, मलाई केही बोल्न दिँदैनन् । मैले तर्क गरेँ, ‘श्रीमान् † ट्याक्सी ड्राइभरदेखि हलो जोत्ने किसानसम्मलाई माले, मसाल, माक्र्सवादी फरक हुन् भन्ने थाहा छ, तर अञ्चलाधीश यति कुरा पनि छुट्याउन सक्दैनन्, जेल हाल्छन् । राजाको अनादार कृष्णबहादुर थापाले गरेको छ कि नरेन्द्रबहादुर चौधरीले गरिरहेका छन् ? यो देशको विकास हुनुपर्छ भन्दा राजतन्त्र हट्नुपर्छ भनेको हुन्छ र ? विकसित देशको राजा नै बलशाली होला नि त, यो कसले बुझाउने श्रीमान् ? म त मास्टर मात्रै हुँ । थापालाई अनावश्यक रूपमा थुनेर पञ्चायती व्यवस्थाले विरोधी जन्माइरहेको छ ।’
यो मैले ठट्यौली पारामा भनेँ । मैले माले, मसाललाई केन्द्रित गरेर बहस गरेकाले न्यायाधीश केदारनाथ उपाध्यायले सरकारी वकिललाई सोधिरहे, ‘माले र मसाल एउटै हो ?’ वकिलले भन्थे, ‘होइन ।’ उनी थप्थे, ‘त्यसो भए त कि मालेले गर्‍यो होला कि मसालले गर्‍यो होला नि त ? अनि यो मिल्यो र ?’ सरकारी वकिलले जवाफ दिन सकेनन् ।
उनीहरूले बहस टुंग्याए । फेरि मेरो पालो आयो । ‘मलाई लाग्छ, श्रीमान् यो खुद मण्डलेले गरेको हो । माले र मसाल पनि छुट्याउन नसक्नेचाहिँ मण्डले हुन्छ । त्यसैले राजाविरुद्ध पोस्टर टाँगेर बदनाम गर्ने काम गरिरहेको छ,’ मैले भनँे । बाहिरबाट हेर्दा पूरै राजाका पक्षमा देखिने गरी बहस गरेँ । त्यति गर्दा राजाका पक्षधर नै राजाको विरोधमा छन् जस्तो माहोल सिर्जना भयो ।
पोखराको क्षेत्रीय अदालतले कृष्णबहादुर थापालाई छाड्ने आदेश दियो । आदेश २ बजे जारी भयो । अनि पत्र लिएर हामी अञ्चलाधीश कार्यालय पुग्यौँ, त्यहाँबाट जेल गयौँ । पत्र दिएपछि जेलले छाड्यो । तर, जेलबाहिर निस्कनेबित्तिकै अञ्चलाधीशले बोलाएका छन् भनेर फेरि पक्रेर लगे । अर्को पत्र थमायो र जेल हाल्यो ।
मैले भोलिपल्टै फेरि अदालतको मानहानिसहितको मुद्दा दर्ता गरेँ । अदालतले लिखित जवाफ पनि मागेको थियो । अञ्चलाधीशले ‘अदालतको आदेशपछि हामीले छाडेको हौँ । तर, हामीले छाडिसकेपछि निज व्यक्ति दुलेगौँडा पुगेको र दुलेगौँडामा राजतन्त्रको विरोधमा भाषण गर्दागर्दै पक्राउ गरेको’ भनी लिखित जवाफ दिए । हामीले कतिवेला छाडेको र कतिवेला पक्राउ गरेको भनेर जवाफ माग्यौँ । साढे २ बजे छाडेको थियो । ४ बजेभित्र त जेल हालिसकेको छ । त्यसबीचको समय हिसाब गर्दा ऊ दुलेगौँडा पुगेर आउने सक्ने देखिएन । अनि जेलका मान्छे फसे । अदालतले फेरि निजलाई तुरुन्त छोड्नु भन्यो । छाडियो पनि ।
तर, उनलाई फेरि पक्राउ गरियो, पुर्जी दिएर थुनियो । म बहस गर्दै छुटाउँछु, प्रशासन समातिहाल्छ । के गर्ने भन्ने समस्या भयो । साथीहरूबीच सर्वोच्च जाऔँ भन्ने कुरा भयो । सर्वोच्च अदालतमा बन्दी प्रत्यक्षीकरणको मुद्दा दर्ता गरेँ । क्षेत्रीय अदालतको आदेश पनि राखेर रिट लेखेँ । सर्वोच्चमा भूमि खरेल, गीता पाठकलगायतले बहस गरे । म आउन पाइनँ । सर्वोच्चले पनि छाड्ने आदेश दिएको थियो । त्यतिवेला सर्वोच्चले सुरक्षितसाथ घरसम्म लगेर छाड्नुसमेत भनेको थियो । सर्वोच्चले त सार्वजनिक ऐनको दुरुपयोग नै हो सम्म भन्यो ।
पुर्जी बुझाउन विद्यार्थीसहित गएँ । सयजनाजति विद्यार्थी थिए होलान्, मालासहित गएका थियौँ । हामी क्षेत्रीय अदालतको बार एसोसिएसनमा बसिरहेका थियौँ । यतिवेला चाहिँ विद्यार्थीले बुद्धि पुर्‍याएछन् । जेलअगाडि वरको रूख थियो चौतारोमा । एउटा ट्याक्सीको ढोका खोलेर नम्बर प्लेट छोपेर ठिक्क पारेर राखेका रहेछन् । एकजना अगाडिको सिटमा र अर्का पछाडिको सिटमा बसेका रहेछन् । उताबाट प्रहरीले थापालाई लिएर आयो । त्यतिवेला हत्कडी लगाएको थिएन किनभने पुर्जी दिइसकेको थिएन । विद्यार्थीले झ्याप्प समातेर थापालाई ट्याक्सीमा हाले र भगाए । प्रहरी हेरेकोहेर्‍यै भयो ।
त्यसपछि यो मुद्दा र घटना यति चर्चामा रह्यो कि त्यस्तो होला भन्ने मैले कल्पना पनि गरेको थिइनँ । सार्वजनिक ऐनअन्तर्गत कास्की, स्याङ्जा, तनहुँलगायत धेरै जिल्लामा थुनिएका मानिसका आफन्तले मुद्दा ल्याउँदै दर्ता गर्न थाले । थापाको मुद्दा मात्रै हेरेको भए मलाई पनि पक्राउ गर्ने योजना रहेछ । थापाका साथै अन्य जिल्लाका मुद्दा पनि हेर्न थालेपछि अञ्चलाधीश अलिक हच्किएछन् । मेरो बहस गर्ने शैली र युवा जोस देखेर न्यायाधीशहरू पनि छक्क परेछन् । पोखरामा त्यस्तो बहस कहिल्यै भएकै रहेनछ । बहसमा विभिन्न नजिर पेस गर्ने, प्रशस्त सन्दर्भसामग्री पेस गर्ने गर्दा ती तीनजना न्यायाधीशको नजरमा थिएँ । तर, हरिप्रसादले चाहिँ मेरो दोहोलो नै काढेको हो ।
पोखराका वकिलहरूले पृथ्वीनारायण क्याम्पसका सबै विद्यार्थी उसका फ्यान छन्, पक्राउ गर्‍यो भने अर्को लफडा आउँछ भनेर अञ्चलाधीशलाई भनेका रहेछन् । न्यायाधीश केदारनाथले यत्तिको बहस गर्ने क्षमता भएको मान्छेलाई तपार्इंहरूले प्रयोग गर्न सक्नुपर्छ भनेर अञ्चलाधीशलाई सुझाब दिएछन् । त्यसकारण म पोखरामा पक्राउ हुनबाट बचेँ । तर, मेरापछाडि थुप्रै सिआइडी छाडिएका रहेछन् । म के गर्छु, कता जान्छु, सबै रिपोर्टिङ हुँदो रहेछ । सर्वोच्च अदालतले पहिल्यैदेखि बन्दी प्रत्यक्षीकरणको मुद्दा हेर्ने गरेको थियो । क्षेत्रीय अदालतले पनि हेर्न सक्छ भन्नेचाहिँ यही मुद्दाले बनाएको हो । त्यसपछि बल्ल अरू क्षेत्रीय अदालतले बन्दी प्रत्यक्षीकरणमा मुद्दा हेर्न थालेका हुन् ।
पोखराबाट ६ घन्टाजति हिँडेपछि कास्कीकोट पुगिन्छ । त्यहाँ मण्डलेको जगजगी थियो । दुर्गा आचार्य भन्ने एकजना महिला त्यो गाउँमा पढ्ने बहानामा मालेको संगठन विस्तार गरेर बस्दी रहिछन् । बेलुका घर फर्किँदा आठ–नौजना मण्डले युवाले सामूहिक बलात्कार गरेछन् । र, मरी भनेर बारीको डिलबाट तल झारिदिएछन् । भोलिपल्ट बिहान गाउँलेले देखेछन् । मरेकी रहिनछन् । प्रहरीको सहयोगमा स्टेचरमा उपचारका लागि पोखरा ल्याइयो । उपचारपछि उनी ठीक भएपछि पृश्वीनारायण क्याम्पसका विद्यार्थी बलात्कारीलाई कारबाहीको माग गर्दै आन्दोलित भए । त्यतिवेलासम्म मलाई यिनी मालेकी कार्यकर्ता हुन् भन्ने थाहा थिएन । सबै विद्यार्थी आन्दोलित भएपछि मैले अनुमानचाहिँ गरेको थिएँ । त्यतिवेलासम्म म अलिक सुरक्षित भएर हिँड्थँे, किनभने प्रशासनले मविरुद्ध सुराकी छाडेको थियो । पछि, थाहा पाएँ– प्रशासनले मार्न सक्छ भनेर रवीन्द्र अधिकारीहरूको विद्यार्थी टोलीले पनि मेरो सुरक्षाका लागि एउटा सुराकी टिम खटाएको रहेछ ।
आचार्यको मुद्दा पनि मैले हेर्नुपर्ने भयो । मैले रिट लेखेँ । केही समयअघि डिआइजीबाट रिटायर्ड भएका गंगा पाण्डे त्यतिवेला कास्कीका डिएसपी थिए । पाण्डेले जाहेरी लिन मानेनन् । सबैतिरबाट दबाब सिर्जना गरियो जाहेरी दर्ता गराउन । तैपनि, उनले मानेनन् । बलात्कार गर्नेमा गाउँका पञ्चका छोरा, पुराना माननीयका छोराहरू परेका रहेछन् । उनीहरूको दबाबमा पाण्डेले जाहेरी लिन मानेनन् ।
त्यतिवेला पञ्चायतकै पक्षको एउटा महिला संगठन थियो जुन गरिब महिलाका पक्षमा मुद्दा लड्थ्यो । कानुनी सहयोग गर्न उक्त संगठनले कार्यालय नै खोलेको थियो । त्यसको प्रमुखमा पूर्वन्यायाधीश शिलु सिंह हुनुहुन्थ्यो । संगठनको पोखरामा पनि एउटा कार्यालय थियो । पोखराको कार्यालयमा चितवनको खनाल थरको वकिल काम गर्दथे । म त्यहाँ गए । बलात्कारको यस्तो घटनामा महिला संगठन बोल्नुपर्‍यो भनँे । उनीहरूले यो मुद्दालाई सहयोग गर्ने भए । उनीहरू पनि जाहेरी दर्ता गराउन प्रहरीसम्म पुगे ।
त्यही पनि दर्ता भएन । त्यतिवेला संगठनलाई बलात्कारविरुद्ध जुलुस निकाल्न हामी सबैले उत्साहित गरायौँ । अञ्चलाधीशले चाल नै नपाउने गरी डेढ सयजति महिलाले संगठनको ब्यानरमा ‘बलात्कारीलाई कारबाही गर’ भन्दै जुलुस निकाले । जुलुस पार्दीदेखि चिप्लेढुंगासम्म थियो, सनसनी मच्चियो । राष्ट्रिय पञ्चायत सदस्य सोमनाथ प्यासी, पद्मरत्न तुलाधरलगायत १५–१६ जनाले शून्य समयमा यो मुद्दा उठाए । त्यही पनि रिट दर्ता भएन ।
दर्ता गराउनका लागि क्षेत्रीय अदालतमा परमादेश दर्ता गर्ने कुरा आयो । निवेदन लगियो अदालतमा । निवेदन लग्नेबित्तिकै प्रहरीले जाहेरी दर्ता गर्‍यो । ती मान्छेलाई पक्राउ पनि गर्‍यो । अनि कारबाही प्रक्रिया सुरु भयो ।
यो २०४५ कात्तिकको घटना हो । निवेदन लेख्ने, महिला संगठनलाई सुझाब–सल्लाह दिने, रिट तयार गर्ने सबै काम गरियो । यो मुद्दा हाँक्ने काम मैबाट भयो । यो कुरा अञ्चलाधीशले थाहा पाएँ । उनले पक्राउ गर्न खोजेका पनि रहेछन् । सक्ने अवस्था नभएकाले क्याम्पस प्रमुखलाई भेटेछन् । राति कोठामा बसिरहेको थिएँ । क्याम्पस प्रमुख गणेशबहादुर गुरुङले बोलाएर भने, ‘तपार्इंको व्यक्तिगत व्यवसायमा मलाई कुनै गुनासो छैन, तपाई राम्रो वकिल हो । राम्रो शिक्षक हो । म पनि पहिला कम्युनिस्ट थिएँ । तपार्इं सबै कुरा नसोध्नुहोस् । यहाँ बस्नु तपार्इंलाई राम्रो छैन, काठमाडौं डिन कार्यालय जानुहोस्, अहिले बेलुकै जानुहोस्, तपाईंलाई यहाँभन्दा बढी केही गर्न सक्दिनँ ।’
म लगत्तै राति ११ बजेको गाडीबाट काठमाडौं लागेँ । अनि सीधै डिन कार्यालय गएँ । एक महिना डिन कार्यालयमा हाजिर गरँे । ६–६ महिनामा नियुक्तिपत्र आउँथ्यो । एक महिनासम्म मेरो म्याद भएकाले हाजिर गर्न पाएँ । त्यसपछि मेरो म्याद थपिएन । लक्ष्मणप्रसाद उपाध्याय भन्ने डिन थिए, उनले मलाई नियुक्तिपत्र दिएनन् । ‘तपाईंको म्याद थप्ने–नथप्ने मैले होइन, अब जे गर्छ भिसी कार्यालयले गर्छ’ भने । मैले ‘म के गरूँ त’ भनेर सोधेँ । उनले फुलिस्केपमा सही गर्न भने । मैले त्यसैमा सही गरेँ । ९ महिनासम्म मैले फुलिस्केपमा सही गरेँ । शिक्षक नभएकाले पढाउनचाहिँ दिएका थिए । तर, तलब पाउँदिनथेँ ।(संग्रौला पूर्वमहान्यायाधिवक्ता हुन्)