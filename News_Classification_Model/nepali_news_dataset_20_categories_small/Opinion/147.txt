
﻿फेरि एकपटक पार्टी सभापतिको उम्मेदवारी दिँदै हुनुहुन्छ । त्यसका लागि तयारी कस्तो गर्नुभएको छ ?
महाधिवेशनको तयारी निकै राम्रो भइरहेको छ । साथीहरू पनि उत्साहित हुनुहुन्छ । साथीहरूको साथ र समर्थनबाट यसपटक मेरो जित सुनिश्चित छ ।
तपाईंले आफ्नो जित सुनिश्चित छ भनेर त दाबी गर्नुभयो । त्यसका आधारचाहिँ केके छन् ?
मैले तीनपटक देश चलाइसकेको छु । गिरिजाबाबुले कारबाही गरेपछि अर्को हाराहारीको पार्टी खोलेर त्यसको नेतृत्व गरेको पनि हुँ । ममा निर्णय क्षमता पनि छ । ममा आफ्नो पार्टीलाई पुन: उचाइमा पुर्‍याउन सक्ने क्षमता पनि छ । मसित पार्टीलाई समावेशी स्वरूप दिने भिजन पनि छ । राज्यका हरेक अंगलाई समावेशी बनाउने र देशमा प्रजातन्त्रलाई बलियो बनाउन सक्ने क्षमता पनि भएकाले मेरो जित सुनिश्चित छ ।
फेरि सभापतिमा तपाईंको उम्मेदवारी किन ?
यसपटक म पार्टी सभापतिमा उम्मेदवार बन्नुका पछाडि धेरै कारण छन् । विगतमा गिरिजाबाबुले कारबाही गरेपछि केही समय पार्टीबाट अलग पनि भइयो । पछि फेरि उहाँसित सहमति भएपछि पार्टी एक भयो । त्यसैले पार्टीलाई पूर्ण रूपले एक बनाउनै पनि मैले उम्मेदवारी दिएको हुँ । यतिखेर पार्टीलाई प्रस्ट निर्णय क्षमता भएको व्यक्तिको खाँचो छ । सबैलाई मिलाएर लान सक्ने फराकिलो छाती भएको व्यक्तिको आवश्यकता छ । त्यसका लागि मैले उम्मेदवारी नदिई नहुने अवस्था छ । म पार्टीको नीति कदमजमको पक्षमा छु । विकासमा पछि परेको कर्णाली, सबैभन्दा शोषणमा परेका दलित, थिचोमिचोमा परेका महिला, अवसरबाट वञ्चित जनजाति र राज्यबाट हेपिएको महसुस गरिरहेका मधेसी अर्थात् कदमजमको पक्षमा निर्णय गर्न पनि मैले उम्मेदवारी दिएको हुँ । यी सबैलाई समेटेर समावेशी राजनीति सुरु गर्ने मै हुँ । त्यतिखेर कुनै पनि पार्टीमा समावेशिताको सोच नै आइसकेको थिएन । हिजो मैले नै सुरु गरेको समावेशितालाई स्विकार्न आज सबै पार्टी बाध्य भएका छन् । यतिखेर हाम्रो देशलाई सम्पूर्ण नेपालीको साझा नेपाल बनाउनु छ । त्यसका लागि समावेशितालाई आत्माका रूपमा स्विकार्नु जरुरी छ । यस क्रममा हामीले मल्टी पार्टी डेमोक्रेसीलाई कुनै हालतमा छायामा पर्न दिनु हुँदैन । यो दलित, आदिवासी जनजाति, मधेसी, महिला, पहाडी वा हिमाली सबै क्षेत्र र वर्गका जनताको साझा देश हो । यहाँ सबैले समान अवसर र प्रतिनिधित्व पाउनुपर्छ । यतिखेर हामीले पार्टीलाई मात्र होइन, देशका सम्पूर्ण अंंग र अवयवलाई समावेशी बनाउनु जरुरी छ । त्यसैका लागि पनि मैले पार्टीको तेह्रौँ महाधिवेशनमा सभापति पदमा उम्मेदवारी दिएको हुँ ।
पछिल्लो समयमा पार्टीमा एक किसिमले नेतात्रयको उपस्थिति थियो । अहिले नेता द्वयको अवस्था छ । दुवैबीच महाधिवेशनमा सभापति पदमा प्रतिस्पर्धा पनि हुँदै छ । सिनियर नेताहरू पार्टी संरक्षकमा बसेर नयाँ पुस्तालाई अघि सार्नुपर्छ भन्ने विषयमा पनि बहस भइरहेको छ । यसलाई के भन्नुहुन्छ ?
यो राम्रो कुरा हो । तर, अहिले आएर यो विषय उठाउन धेरै ढिलो भइसकेको छ । कुरा धेरै अघि बढिसक्यो । त्यसैले तत्काल वा यसै महाधिवेशनमा यो सम्भव छैन ।
यतिखेर पार्टी सभापतिको प्रतिस्पर्धामा चर्चामा रहनुभएका प्रतिस्पर्धीभन्दा तपाईंको उम्मेदवारी के कुरामा भिन्न छ ?
उहाँहरू हाम्रै पार्टीका सिनियर साथीहरू हुनुहुन्छ । उहाँहरूको विषयमा मलाई त्यस्तो विशेष केही भन्नु छैन । म आफ्नो विषयमा मात्र भन्न सक्छु ।
बाह्रौँ महाधिवेशनमा त निकै अघि उम्मेदवारी घोषणा गर्नुभएको थियो । तर, यसपालि चाहिँ अझै आफ्नो उम्मेदवारीको औपचारिक घोषणा गर्नुभएको छैन । किन ?
मेरो उम्मेदवारी औपचारिक रूपमै घोषित बराबर नै छ । यसलाई घोषणामा ढिलाइ भएको भन्न मिल्दैन । म स्वत: उम्मेदवार हुँ । यो स्वस्फूर्त रूपमा सबैलाई थाहा छ । यसलाई औपचारिक घोषणा गर्न मात्र बाँकी रहेको हो ।
पार्टीको संस्थापन भनिने समूहमा सभापति पदमै विवाद देखिएको छ । तपार्इंको टिममा चाहिँ समस्या देखिँदैन । तैपनि, तपार्इंले औपचारिक घोषणामा किन ढिलाइ गरिरहनुभएको छ भन्ने जिज्ञासा सबैमा देखिन्छ । यसमा के भन्नुहुन्छ ?
यो संस्थापन भन्ने समूह मिडियाले बनाइदिएको हो । एमालेमा यदि केपी ओलीलाई संस्थापन पक्ष भन्ने हो भने माधव नेपाललाई के भन्ने ? त्यसैले यो मिडियाले बनाएको संस्थापन पक्ष हो । पार्टी एकीकरणपछि कांग्रेस एक भइसकेको छ । यसमा यो संस्थापन र यो अर्को पक्ष भन्ने हुँदैन । यदि पार्टी सभापतिलाई नै संस्थापन भनिएको हो भने अहिले सभापति सुशील कोइराला हुनुहुन्न । उहाँ नभएको अवस्थामा त सबै संस्थापन पक्ष भइहाले नि । त्यसैले, म पनि संस्थापन पक्ष नै हुँ।
कांग्रेस महाधिवेशनमा नीतिभन्दा पनि नेतृत्वलाई किन बढ्ता महत्व दिइन्छ ?
कम्युनिस्ट पार्टी र हाम्रो जस्तो लोकतान्त्रिक पार्टीको अन्तर भनेकै यही हो । हाम्रो पार्टीमा ‘फन्डामेन्टल’ कुरामा कुनै झगडा हुँदैन । हाम्रो पार्टीको नीति तथा कार्यक्रम व्यापक छलफलमा जान्छ । छलफलपछि कार्य समितिले पास गर्छ । त्यसमा सबैका भावना समेटिएका हुन्छन् । कसैले पनि मेरो गोरुको बाह्रै टक्का गर्दैन । सबैको राय सुझाबसमेत समेटेर त्यसलाई फाइनल गरिने हुनाले हाम्रोमा कम्युनिस्टहरूको जस्तो दुई लाइन, तीन लाइन वा चार लाइन के के नामको अन्तरविरोध हुँदैन ।
पार्टीभित्र ६०/४० को भागबन्डालाई संस्थागत रूप दिनुभयो भन्ने आरोप तपार्इंमाथि लाग्दै आएको छ । यो आरोपलाई कसरी मेटाउनुहुन्छ ?
यो ६०/४० को भागबन्डाको मुद्दा केही पनि होइन । यसलाई जसरी पनि अन्त्य गर्नैपर्छ । पार्टीमा जेजति गुट उपगुट छन् भनिँदै आएको छ, त्यो पनि अन्त्य हुनुपर्छ ।
तपाईंले जित्नुभयो भने पार्टीलाई एकढिक्का बनाउने सूत्र के छन् तपाईंसित ?
विगतमा गणेशमानजी, किशुनजी जस्ता नेता पनि पार्टी छाड्न बाध्य हुनुभएको थियो । तर, मेरो जितपछि कुनै पनि साथीले पार्टी छाड्नुपर्ने परिस्थिति पैदा हुन दिनेछैन । क्षमता र पार्टीमा पुर्‍याएको योगदानका आधारमा साथीहरूको मूल्यांकन हुनेछ र सोहीअनुसारको जिम्मेवारी उहाँहरूले पाउनुहुनेछ । तेरो र मेरो भनेर कसैमाथि पनि भेदभाव हुनेछैन । अनि त पार्टी एकढिक्का नहुने त कुरै भएन ।
बाह्रौँ महाधिवेशनपछिका पाँच वर्षसम्म पार्टी संस्थागत रूपमा चलेन, पार्टी लथालिंग भयो भन्ने आरोप पनि सुनिन्छ । तेह्रौँ महाधिवेशनपछि तपाईं सभापतिमा निर्वाचित हुनुभयो भने पार्टीलाई कसरी गति दिनुहुन्छ ?
यतिखेर पार्टी सभापति सुशील कोइराला हामीमाझ हुनुहुन्न । यस्तो अवस्थामा म उहाँबारे केही टिप्पणी गर्न चाहन्नँ । तर विगतमा नेतृत्वको निर्णय क्षमतामा प्रश्न उठेको भने पक्कै हो । त्यसैले मेरो विजयपछि म त्यस्तो अवस्था आउन दिनेछैन।
पार्टी सभापतिको आगामी कार्यकालका चुनौती केलाई मान्नुभएको छ ?
हाम्रै पार्टीको अगुवाइमा संविधान बन्यो । यसको कार्यान्वयन हाम्रो पहिलो चुनौती हो । मधेसमा उठेका मुद्दाको सम्बोधन दोस्रो चुनौती हो । सीमांकनलगायत मधेसका मुद्दालाई हामीले सम्बोधन गर्नैपर्छ । यसलाई आपसी वार्ताबाटै समाधान गर्नुपर्छ र गर्न सकिन्छ पनि । पार्टीलाई एकढिक्का बनाएर लानु त छँदै छ । यिनै हुन् आगामी कार्यकालका चुनौती ।
बाह्रौँ महाधिवेशनलाई एकताको महाधिवेशन भनिए पनि पार्टीभित्र त्यस्तो हुन सकेन । अब तेह्रौँ महाधिवेशनपछि चाहिँ त्यो सम्भव होला त ?
हिजो बहुमतको प्रधानमन्त्रीलाई पार्टीको साधारण सदस्यबाटै निकालेर मलाई अर्को पार्टी खोल्न बाध्य बनाइएको हो । पार्टी सदस्य नै नरहेको व्यक्ति कसरी प्रधानमन्त्री हुन सक्छ ? त्यो निर्दलीय व्यवस्था त थिएन । देशमा बहुदलीय व्यवस्था बहाल गराउन लामो संघर्ष गरेर देशको नेतृत्व गर्ने स्थानमा पुगेपछि मलाई निर्दलीय बनाउन खोजियो । मैले त्यतिखेर ममाथिको कारबाही फिर्ता गराउन गिरिजाबाबुलाई दबाब दिने उद्देश्यले भेला बोलाएको थिएँ । मैले माफी मागेजस्तो कागज पनि गरेको हुँ । तर, सुनुवाइ भएन । भेला बोलाएको भोलिपल्ट ५ बजेभित्रै नयाँ पार्टी दर्ता नगरी हुने अवस्था थियो । त्यो नै अन्तिम दिन थियो, नयाँ पार्टी दर्ताको । सोही दिन रामचन्द्रजी बालुवाटार आउनुभयो । उहाँले अलग पार्टी गठन गर्नुपर्ने सुझाब दिनुभयो । उहाँले सभापति बन्न पनि सहमति जनाउनुभयो । उहाँले भेलामा जान साथीहरूलाई सल्लाह पनि दिनुभयो । उहाँले आफू पनि भोलिपल्टको भेलामा आउने वचन दिनुभयो । तर, भोलिपल्ट उहाँ आउनुभएन । बेलुका ५ बजेभित्र अर्को पार्टी दर्ता गरिसक्नुपर्ने थियो । नत्र त म निर्दलीय प्रधानमन्त्री बन्ने अवस्था थियो । त्यसैले रामचन्द्रजीलाई लगाउन तयार गरेको माला म आफैँले लगाउनुपरेको हो । मैले रहरले होइन, बाध्यताले माला लगाएको हुँ । निर्दलीय प्रधानमन्त्री हुनबाट मुक्ति पाउन मात्र मैले अर्को पार्टी खोलेको हुँ ।
तपाईंमाथि प्रजातन्त्र दरबारमा बुझाएको आरोप लाग्दै आएको छ । यसको यथार्थ के हो ?
त्यतिखेर मैले चुनावको घोषणा गरेको थिएँ । ६ओटा पार्टीका नेताहरू मकहाँ आउनुभयो । त्यतिखेर नेपाली कांग्रेसबाट सुशील कोइराला, एमालेबाट माधव नेपाल, राप्रपाबाट सूर्यबहादुर थापा जस्ता नेताहरू आउनुभएको थियो । उहाँहरूले चुनाव सार् कि सार् भनेर दबाब दिनुभयो । मैले, श्रीलंका, बोडोल्यान्ड, नागाल्यान्ड आदि स्थानको उदाहरण दिएर हामीकहाँ पनि हुन सकिने जिकिर गरेँ । मैले चुनाव नसार्ने अडान लिएँ । तर, उहाँहरूले सो चुनावमा भाग लिन नसक्ने बताउनुभयो । बहुदलीय प्रणालीमा पार्टीहरूले नै भाग नलिएको अवस्थामा चुनाव कसरी हुन सक्छ ? त्यसैले बाध्य भएर मैले चुनाव सारेँ । चुनाव सार्नासाथ राजाले मलाई हटाइहाले । अनि चुनाव सार् भन्नेले राजालाई बुझाएको हुन्छ कि चुनाव सार्न नाइँनाइँ भन्ने मैले बुझाएको हुन्छ ? नेपालमा कि त बिपी कोइरालालाई राजाले खोसे, कि मलाई खोसे । पछि हाम्रो पार्टीले निर्वाचित प्रधानमन्त्रीको पुनर्वहालीका लागि आन्दोलन गर्दा राजाले मलाई जेलमा हाले । अरूभन्दा मलाई नै राजाले बढी समय थुने । अनि, चुनाव सार्न लगाउने उहाँहरू, दोषचाहिँ ममाथि किन ?प्रस्तुति : रमेश सापकोटा