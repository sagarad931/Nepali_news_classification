
﻿
गोरखा भुम्लीचोक गाविस तोमनडाँडाका फुस्रा पाखामा निन्याउरो सूर्यले मलिन आँच फ्याँकिरहेको पुस महिनाको एउटा बिरसिलो अपराह्न थियो त्यो । मित्र लक्ष्मण गौतम र म गत वैशाख महिनामा गएको ठूलो स्केलको भूकम्पले एउटा घर पनि साबुत नछाडेको त्यस विपन्न गाउँमा पुग्दा एउटा पाखो गल्र्यामगुर्लुम ढलेको ढुङ्गा माटाले बनेको छाप्रेघरको एक छेउमा टुक्रुक्क बसेर त्यस घरकी मुखिनी आइतीमाया चेपाङ बाँसको घरबना हुक्कामा सुस्तरी–सुस्तरी कक्कड तानिरहेकी थिइन् ।
आठ–दश घरधुरी भएको त्यस गाउँमा जताततै पुराख्यानहरूमा मात्र पाइने भीषण राक्षसहरूका दाह्राजस्ता तीखा कुरूप ढुङ्गा बग्रेल्ती छरिएका थिए । धुवाँ र धुलोले ध्वाँसे देखिएका थिए सबै घर । भत्किएका ती घरका अवशेष छरपस्ट थिए र तिनले बनाएको कोलाज उदास धमिला रङहरूको अप्रिय संयोजनजस्तो देखिएको थियो । आइतीमायाको असमयमै बुढो भएको शरीरलाई बडो मुस्किलले ढाक्न खोजिरहेका थिए मैलाधैला कपडाले । गाउँमा गाढा चकमन्नता फैलिएको थियो । समग्रमा मुलुकको राजधानी काठमाडौंबाट एक सय किलोमिटर परको त्यस गाउँको वातावरण मानव सभ्यताको प्रारम्भिक कालतिरको ढुङ्गे युगको कुनै प्राकृत गाउँलाई सुहाउने खालको थियो ।
धेरै टाढा जान निस्किएका तर बीचमै बाटो हराएर टामाटुमी परेका भग्नभविष्य बटुवाहरूको हतास समूहजस्ता लाग्ने आठ–दश घर चुपचाप उभिइरहेको त्यस गाउँका बीचमा दश फिट चौडाइ र दश फिट लम्बाइ भएको जस्तापाताले छाएको एउटा चम्किलो घर त्यहाँको वातावरणलाई बिल्कुलै नसुहाउने गरी धृष्टताका साथ उभिएको थियो । हो न हो त्यसले त्यस गाउँलाई ढुङ्गे युगबाट पूरै उखेलेर ल्याई एक्काइसौँ शताब्दीको नेपालको छातीमा थपक्क राख्न सफल भएको थियो ।
दुई कान्लामुनिको कच्ची मोटर बाटोबाट उनकै घरतिर उक्लिन लागेका हामीहरूलाई देखेर आइतीमाया चेपाङ अलिअलि हड्बडाएझैँ भइन् । अलिकति फुटेको माटाको चिलिमसहितको हुक्कालाई कतै बिसाउन खोजेझैँ गरिन्, ठीक ठाउँ भेटिनन् क्यार, हुक्का समातेको समातै उठ्ने उपक्रम गरिन् । हामीलाई लाग्यो, उनी अब लड्छिन् । गौतमजीले हातको इसाराले उठ्नु पर्दैन भने । हामी आफैँ उनका अगाडि पुग्यौँ ।
गौतमलाई चिनिन् क्यार उनले, उनको अनुहारमा थोरै चमक पैदा भयो र उनका कलेटी परेका पातला ओठमा मुस्कानको मसिनो जलप लागेको देखियो । उनले बेवास्तासँग हुक्कालाई एकातिर राखिदिइन् र नमस्ते गरिन् ।
‘चिन्नुभो, यो घर मैले बनाइदिएको नि । घरका बुढा मान्छे कहाँ गएछन् ?’ गौतमले चेपाङ महिलाको नजिकै गएर सोधे ।
‘सबैजना तल गाउँमा गएको छ । दलवीरेको नानी आज गइछ । नराम्रो चिसोले समात्या’थ्यो । काठमाडौं पनि लगे तर बच्ची त खेर पो गयो । सबैजना दलवीरेलाई बोलाउन तल घरमा गएको छ ।’
गौतमले मतिर पुलुक्क हेरे । गत वैशाखमा गएको भूकम्पबाट पीडित भएकाहरूका परिवारमा निमोनियाले मर्ने बालबालिकाको संख्यामा एउटा अङ्क थपिएको थियो । मन कटक्क भयो ।
‘अनि सुन्नुस् न, यसगाउँमा भूकम्पबाट भत्किएका घरहरू बनाइदिन अहिलेसम्म कोही पनि आएको छैन ? सरकारका मान्छे र अरूहरू पनि ?’ मैले सोधेँ ।
ती दु:खी महिलाको अनुहार मलिनो भयो । एकपटक उनले दीर्घ निश्वास लिइन् र भनिन्, ‘अहँ † त्यै हाम्रो जेठाजुको घर उहाँ सरले नै बनाइदिएको हो क्यारे । त्यसबाहेक यहाँ कोही पनि आ’को छैन । सरखार त काँ छ हाम्लाई के पत्तो ? एकचोटि पन्ध्र हजारचाहिँ दियो । अहिले पनि न्यानो लुगा लगा भनेर दश हजार दिएको छ । ढाँट्नु हुन्न पाप लाग्छ । अरू घर बनाइदिने कुरो कसैले गर्‍या छैन । मेरै घरको एकातिरको पाखो पूरै ढल्या छ । बुइँगलबाट ढुंगा खसिरन्छ । डरडरले पो बाँच्नुपरेको छ त ।’
मैले एकातिर ह्वाङ्ग भएको उनको घरमा चियाएँ । घरको मटान पूरा रित्तो थियो । नढलेकोपट्टि एउटा लिस्नो ठड्याइएको थियो । भान्सामा निभेको चुलोवरिपरि आल्मुनियमका केही भाँडाकुँडा असरल्ल छरिएका थिए । मटानको एउटा छेउमा काठका फल्याकले बनेको खाटजस्तो वस्तु थियो । न ओढ्ने ओछ्याउने कपडा, न सोफा, न दराज, न सन्दुक, न मेच, न रेडियो, न टिभी, न फ्रिज, न ओभन † मैले आफूजस्ता सहरबजारमा बस्ने मध्यम वर्गीय नेपाली गृहस्थहरूको दैनन्दिनीमा अनिवार्यजस्तै भएका उपभोग्य वस्तुलाई सम्झिएँ । आफ्नो वार्डरोबमा झुन्डिएका केही दर्जन जोर कपडा पनि मेरो सम्झनामा आए । आफूबराबरको त्यो नेपाली नागरिकको असिनापानीले पखालेजस्तो रित्तो घर देख्दा म दोषबोधले पानीपानी भएँ । आफैँप्रति घृणा लागेर आयो मलाई । मित्र गौतमको अनुहारमा पनि गहिरो पीडाको भाव फैलिएको देखेँ मैले।
सत्ताको कारोबार निर्बाध चलिरहेको छ । बहालवाला र सरकारका पूर्वबडाहाकिम पूरै तामझामका साथ प्राडो पजेरोमा हुइँकिरहेका छन्, गोरखा तोमनडाँडाकी चेपाङ महिलाकै नाममा भिख मागेर । दुर्भाग्यको कुरो, विनाशकारी भूकम्प गएको नौ महिना १६ दिन बितिसक्दा पनि पीडित जनता मटानबाट आकाश देखिने आधा भत्किएको छाप्रामा प्रत्येक दिन क्षणक्षण मर्दै अधमरो जिन्दगी बाँचिरहेका छन् ।
गत वैशाख १२ र २९ गते यहाँ ठूलो भूकम्प गएपछि संयुक्त राज्य अमेरिकाको क्यालिफोर्निया राज्यमा अध्ययन गरिरहेका मेरा मित्र लक्ष्मण गौतमका छोरा स्वप्निल गौतम, बुहारी विद्या सुवेदी र विद्याका मातापिता सुशीला र रामचन्द्र सुवेदीले उदारतापूर्वक पठाइदिएको रकममा आफूले केही थपथाप गरी लक्ष्मणले गोरखा भुम्लीचोक गाविसअन्तर्गत तोमनडाँडामा रहेको र भूकम्पले पूरै भत्किएको तोमनडाँडा निम्न माध्यमिक विद्यालय भवनका साथै त्यस गाउँका अति विपन्न दश परिवारका लागि १० बाइ ×१० का घरहरू राहतस्वरूप बनाइदिएका थिए । अहिले पनि जाडोले कठ्याङ्ग्रिइरहेका सोही विद्यालयका छात्रछात्रालाई कम्बल वितरण गर्न गौतमका छोराबुहारीले केही रकमको जोहो गरी पठाएकाले सो कम्बल वितरण गर्न जाँदा गौतमको साथ लागेर म पनि गएको थिएँ ।
लक्ष्मण गौतमले बनाइदिएको आइतीमाया चेपाङका जेठाजुको घर पुगेको भोलिपल्ट हामी कम्बल वितरण गर्न विद्यालय प्राङ्गणमा गयौँ । विपन्न चेपाङ बस्तीको बीचमा रहेको सो निम्न माध्यमिक विद्यालय बडो राम्रोसँग सञ्चालित रहेछ । प्रधानाध्यापक कुलबहादुर चेपाङ र विद्यालय व्यवस्थापन समितिका अध्यक्ष मैतसिं चेपाङ दुवै लगनशील, कर्मठ र सिर्जनात्मक सोच भएका व्यक्ति लाग्यो मलाई । कम्बल वितरणभन्दा पहिले स–सानो भाषणबाजी पनि भयो । सहृदयी दाता गौतम परिवारप्रति विद्यालय परिवार कृतज्ञ हुनु स्वाभाविक नै थियो । कुराकानीका क्रममा प्रधानाध्यापक र व्यवस्थापन समितिका अध्यक्ष दुवैले मन खोलेर अमेरिकामा अध्ययन गरिरहेका ती दुई छात्रछात्राको योगदानको कदर गरे।
‘उहाँ सर नभेटिनुभएको र यो घर नबनाइदिनुभएको भए अहिले हेर्दा लाग्छ, हाम्रो विद्यालयमा पठनपाठन नै बन्द हुने थियो । हेर्नोस् त अहिलेसम्म पनि यस जिल्लामा भूकम्पबाट भत्किएका विद्यालयमध्ये एउटाको पनि सरकारद्वारा पुनर्निर्माण भएको छैन,’ प्रधानाध्यापक कुलबहादुरले हामीलाई सुनाए ।
गोरखा जिल्लामा सबैभन्दा बढी चेपाङ भएको गाविस भुम्लीचोक हो । त्यहाँका चेपाङको अवस्था अरू जिल्लाका चेपाङको भन्दा खासै फरक छैन । चेपाङहरूमा आफ्नै जग्गाबाट उब्जिएको अन्नपातले दुई महिनाभन्दा बढी खान पुग्ने परिवारहरू छँदै छैनन् भने पनि हुन्छ । धानखेत हुने चेपाङहरू पनि बिरलै छन् । पृथ्वी राजमार्गको फिस्लिङबजारको झोलुङ्गे पुल तर्नेबित्तिकै भेटिने कच्ची मोटरबाटो भएर विकासको लहर माथि चेपाङ गाउँसम्म पुगेको त देखिन्छ, तर त्यसले समुदायका सर्वसाधारणको जीवनस्तरलाई उँभो लगाउन खासै सहयोग पुर्‍याएको छैन । मोटर चढेर गाउँगाउँ पुगेका सस्ता ब्रान्डका मदिराले गाउँमै बन्ने घरबना रक्सीसँग मिलेर हरितन्नम चेपाङहरू र तिनका छिमेकी मगर र गुरुङहरूको बगली, स्वास्थ्य र चेतना तीनै थोकमा छिद्र पारेको पार्‍यै छन् ।
सारा मुलुकले जानेर वा नजानेर अवलम्बन गरेको वैदेशिक रोजगारको आकर्षणले भुम्लीचोकका सर्वसाधारण परिवार पनि हुरुक्कै भएका छन् भन्ने पनि थाहा भयो । बलियाबाङ्गाहरू भएको परिवारबाट एक न एकजना वा कुनै–कुनै परिवारबाट त तीन चारजना पनि खाडीको भुङ्ग्रो र मलेसियाको ट्रपिकल जङ्गलमा हाड घोट्न गएको भेटियो । तर, वैदेशिक रोजगारीबाट भित्रिने विप्रेषण (रेमिट्यान्स) को व्यापक दुरुपयोग भएको जुन कथा मुलुकका हरेक भेगमा सुन्न पाइन्छ, भुम्लीचोक वा गोरखा जिल्लाका अरू ठाउँ पनि त्यसबाट पृथक् रहेको पाइएन ।
तोमनडाँडावरपरबाट मात्रै वैदेशिक रोजगारीमा गएका पुरुषहरूका स्त्रीहरूमध्ये दर्जनभन्दा बढीले बडो कठोर परिश्रम गरेर लोग्नेले पठाएको पैसा कुम्ल्याएर पोइला गएको दारुण कथा सुनियो । ‘यो ठूलो समस्या छ सर, यहाँ बसे पैसाको मुख देख्नै नपाइने, बाहिर गयो यहाँ घरमा बिल्लीबाठ हुने । यो कस्तो झ्याउलो हो सर हाम्रा गरिब भाइछोराहरूमाथि आइलागेको ?’ हँसिला, रसिला मैतबहादुर चेपाङले मसँग त्यसको उत्तर आशा नगरीकनै सोधे । म चुप् लागेँ ।