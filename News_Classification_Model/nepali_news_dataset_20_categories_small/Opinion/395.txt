
﻿नेपालका प्रधानमन्त्री पुष्पकमल दाहाल ‘प्रचण्ड’को अप्राकृतिक भारत भ्रमण -मिति भारतमा तय, तय गर्दा विदेश मन्त्रालय अनभिज्ञ, तय भएपछि मात्रै क्याविनेटबाट पास आदि) शुरु भएको छ । भ्रमणका लागि नेपालका प्रधानमन्त्री ‘प्रचण्ड’लाई नेपाली राजनीतिक पार्टी, नेता, शुभेच्छुक, नागरिक समाज, साधारण जनता आदिले यथेष्ट सुझाब र सतर्कता पेश गरिसकेका छन् । यस महत्वपूर्ण दुईपक्षीय छलफलको पूर्वसन्ध्यामा यो आलेख मित्रराष्ट्र भारतलाई सम्बोधन गर्ने प्रयत्न गर्दैछ ।
आफ्नै सारक्षता प्रतिशत जम्मा ७४.०४ भएको भारतले वर्षेनी हजारौं नेपाली विद्यार्थीहरुलाई महङ्गो विषयमा अध्ययनका लागि छात्रवृत्ति दिन्छन्, नेपालमा सयौं सामुदायिक विद्यालय भवन बनाइदिन्छन्, विद्यालयहरुलाई अन्य थुप्रै सहयोग गर्छन् । विश्व स्वास्थ्य संगठनले १७५ सदस्य राष्ट्रमा गरेको एक अध्ययन अनुसार कुल बजेट क्षमताका आधारमा स्वास्थ्य क्षेत्रमा अधिक लगानी गर्ने राष्ट्रमध्ये भारत १७१ औं स्थानमा पर्दछ । यस्तो दयनीय स्वास्थ्य क्षेत्र भएपनि भारतले नेपालको स्वास्थ्य क्षेत्र सुधारका लागि धरान अस्पताल, विर ट्रमा सेन्टर लगायत देशका कयौं ठूला अस्पताल बनाइदिएका छन्, वर्षेनी सयौं एम्बुलेन्स उपहार दिन्छन् ।
भारतका सबै गाउँमा बाटो पुगेको छैन, पुगेको मध्ये पनि ३० प्रतिशत बाटो सिंगल लेनका छन्, तर पनि उसले नेपालको महत्वपुर्ण राजमार्गहरु बनाइदिएको छ । यति गर्दा गर्दै पनि भारतप्रति नेपाली जनता आभारी हुनुको सट्टा दिन प्रतिदिन यहाँ भारतविरोधी भावना बढिरहेको छ । यसको कारण खोतल्नु नेपालको भन्दा यो विषय भारतको चासो हुनुपर्छ ।
भारत मामिलामा अधिकांश नेपाली जनता ठ्याम्मै दुई कित्तामा विभाजित छन् । एउटा ‘उग्र राष्ट्रवादी’ जमात भारत या भारतसँग सम्बन्धित कुनै पनि विषयमा अन्धाधुन्ध विरोध गर्दछन् भने अर्को ‘भारत-लम्पट’ जमात भारतको निर्णय तथा ईशारालाई हु-बहु समर्थन र सम्बर्द्धन गर्दछन् । आˆनो विरोध गर्ने जमातलाई भारतले निमिट्यान्न गर्न भरमग्दुर प्रयत्न गर्ने हुँदा ‘उग्र राष्ट्रवादी’ जमात आˆनो अस्तित्वका लागि सबै हिसाबले भारतको विरोध गर्न बाध्य छन् । त्यसैगरी आफूलाई मन पर्ने जमातलाई भारतले सम्पूर्ण (पुनः एकपटक – ‘सम्पूर्ण’) हिसाबले निःसर्त सहयोग गर्ने भएकाले ‘भारत-लम्पट’ जमात आˆनो अस्तित्व र विकासका लागि भारतका हर कदमलाई (नराम्रै भएपनि) समर्थन गर्दछन् । भारतकै कारण सिर्जित र विकसित यी दुबै जमात नेपालका लागि मात्र हैन, भारतका लागि समेत घातछ छन् ।
भारतलाई जेमा पनि विरोध गर्ने ‘उग्र राष्ट्रवादी’ जमातका कारण भारतले सदासयतासहित गरेका सहयोगबाट पनि उसले नेपाली मन जित्न सकेको छैन भने भारतको नाम आउने बित्तिकै लम्पसार परेर समर्थन गर्ने ‘भारत-लम्पट’ जमातका कारण भारतले आˆना नराम्रा कर्टुतलाई ठोस समिक्षा गर्न सकेको छैन र सुधि्रन सकेको छैन । समग्रमा, नेपालमा भारत नीति अन्धो छ र यी दुबै जमातको निर्माणकर्ता तथा पोषणकर्ता भारत स्वयं भएकाले नेपालमा भारत नीति असफल हुनुको एकमात्र कारण भारत आफै हो ।
नेपाल-भारत सम्बन्ध आज इतिहासकै सबभन्दा जटिल मोडमा छ । यो अवस्था आउनुको एउटै कारण – नेपाल आज आफ्नै स्वाभिमानमा उभिन, आफ्नै योजनामा लम्किन र आफ्नो समस्याको आफ्नै बुद्धि-विवेकले समाधान गर्न खोज्नु नै हो । नेपालको स्वाभिमानी कदम भारतलाई कुनै हिसाबले सह्य भएन, फलतः ऊ नेपालसँग रिसायो । आज नभए पनि अरु कुनै दिन उसले यो ‘तातो रिस’ उठाउनै पर्ने थियो – त्यो दिन जुन दिन हामी उसको कुरा टेर्दैनथ्यौं । हाम्रा नेताहरु एकदिन स्वाभिमानी र हिम्मतिला हुनै पर्ने थिए, संयोगले आज नेकपा (एमाले) लगायत केही दल तथा नेताहरुले हिम्मत देखाए ।
आज त हामीलाई कल्पन पनि गाह्रो छ, सात दशक अघि नेपालको मन्त्रिपरिषद् बैठकमा भारतीय राजदुत आफै बस्थे । आज भने उसलाई सुइँकै नदिई नेपाली जनताले संविधान बनाए, उसको अघोषित नाकाबन्दी अघोषित रुपमै फिर्ता गर्न बाध्य बनाए, उसको स्वार्थ पूर्ति नगर्ने बजेट पेश (पास समेत) भयो । समग्रमा भारत हार्‍यो, वास्तवमै नेपालसित भारत हार्‍यो । र, एकपटक फेरि नराम्ररी हार्दैछ भारत । नेपालको संविधान संशोधनका लागि उसले गरेका अनेक चेष्टा र चाहनाका कारण ऊ फेरि हार्दैछ ।
संविधान – पहिला कार्यान्वयन कि संशोधन ?
संविधान कार्यान्वयन प्रक्रियामा कहिं-कतै समस्या आइपर्ला वा संविधानका विभिन्न धारा-उपधाराहरुको कार्यान्वयनलाई एक-अर्काले बाधा पार्ला भन्ने चिन्ताले संविधान संशोधनको विकल्प संविधानमा व्यवस्था गरिएको हुन्छ, र यो व्यवस्था नेपालको संविधानमा स्पष्ट छ । यसरी, यो संविधान आफैमा सद्गुण सम्पन्न वा अन्तिम लिखत होइन भन्ने कुरा यो संविधान आफैले स्वीकारेको छ । संविधान कार्यान्वयनका क्रममा समस्या आइपर्‍यो भने संविधान संशोधन मार्फत संवैधानिक समस्याको समाधान गरिन्छ । तर नेपालमा संविधान कार्यान्वयनको तहमा जानु अघि नै संविधान संशोधनको माग उठाइनु र यसका लागि छिमेकी मित्रराष्ट्रले ‘विशेष चासो’ देखाउनु स्वाभिमानी नेपालीलाई सह्य हुनै सक्दैन । २६ जनवरी १९५० मा जारी भारतको संविधान सन् २०१५ सम्म आउँदा १२० पटक संशोधन भइसकेको छ र अझै कतिपय धाराहरु संशोधनको उच्च पर्खाइमा छन् । मतलब, उसको संविधान पनि पूर्ण थिएन, र समयअनुसार परिमार्जनको माग राख्यो । अनि उसले छिमेकीको संविधान जारी हुँदा बखतदेखि नै किन अपूर्ण रहेको र संशोधन गर्नुपर्ने ‘सुझाबपूर्ण दबाब’ दिनु पर्‍यो ?
भारतीय बिदेशमन्त्री सुष्मा स्वराज तिनै हुन् जसले सन् २००५ मा भारतीय लोकसभामा अत्याधिक बहुमत प्राप्त गरेको कांग्रेस आईकी अध्यक्ष सोनीया गान्धीलाई ‘इटालीमा जन्मेको’ आरोपमा प्रधानमन्त्री हुनबाट रोक्न आमरण अनसन थालेकी थिइन्
भारतीयलाई निर्णायक पदमा पुर्‍याउने चाहना
भारतीय गृह मन्त्री राजनाथ सिंहले एक वर्ष अघि १३ भाद्र २०७२ मा नै उत्तर प्रदेशको महाराजगञ्जमा भएको सभामा खुलेरै उद्घोष गरे, ‘नेपालमा एक करोड भारतीय छन्’ । राजेन्द्र महतोले ०२७ सालमा नेपाली नागरिकता लिए, उनका पूजनीय पिताजीले ०२८ सालमा नागरिकता हात पारे । एवं रितले ३ जना नेपालीहरु साक्षी राखेर धेरै भारतीयहरुले कुनै न कुनै ‘उपाय’ गरेर नागरिकता लिइसके । यस्ता भारतीय नेपालीलाई सक्दो चाँडो राज्यसत्तामा पुर्‍याएर आˆनो स्वार्थ चाँडै पुरा गराउने ध्याउनमा भारत रहेको प्रष्ट छ ।
नेपालीसँग विहे गर्ने वित्तिकै विदेशी (विशेषतः भारतीय) नागरिकलाई सबै अधिकार प्रदत्त नागरिकता दिनुपर्ने र लगातार १५ वर्ष नेपाल बसेकै आधारमा कुनै पनि विदेशी (फेरि पनि भारतीयमा केन्द्रीत) नागरिकलाई सम्पूर्ण संवैधानिक अधिकार सहितको नागरिकता प्राप्तिको अडान उसले राखिरहेको छ, ताकि यस्ता आयातित नागरिक चाँडै नेपालको प्रमुख न्यायाधिश, सभामुख, प्रधानमन्त्री, राष्ट्रपति बनुन् । सुष्मा स्वराज हाल भारतकै विदेश मन्त्री छन् जसले सन् २००५ मा भारतीय लोकसभा निर्वाचनमा अत्याधिक बहुमत प्राप्त गरेका कांग्रेस आईका अध्यक्ष सोनीया गान्धीलाई ‘इटालीमा जन्मेको’ आरोपमा प्रधानमन्त्री हुनबाट रोक्न आमरण अनसन थालेकी थिइन् र सोनिया गान्धीलाई प्रधानमन्त्री हुनबाट रोक्न उनी सफल पनि भईन् ।
स्मरण रहोस्, विदेशी नागरिकले भारतमा विहे गरेको १५ वर्ष पछि मात्र नागरिकता लिन सक्छन् भने नेपालमा विदेशी महिलाले नेपाली पुरुषसँग विहे गरेपछि तत्काल नागरिकता प्राप्त गर्न सक्छन् । सुष्मा स्वराजकै दल भारतमा सर्वेसर्वा हुँदा नेपालमा नागरिकताको सवालमा यस्तोे चासो राख्ने उसको नियतलाई गम्भीर रुपमा ग्रहण गर्नैपर्छ । नेपालीहरुले यो काम कदापी गर्न दिंदैनन् भन्ने कुरामा मित्रराष्ट्र जति सक्दो चाँडो जानकार हुनु आवश्यक छ ।
नेपाली मधेशी हेपिनुका कारण – भारत
हाम्रो तराईमा त्यहींकै भूमिपुत्रभन्दा आयातित नागरिक अधिक छन् । पहाडी समूदायले भारतीयप्रति दुव्र्यवहार गर्दै गर्दा कहिलेकाहीं यी आयातितसँग संस्कृति, संस्कार र शारिरिक बनोट मिल्ने हाम्रै तराईवासी नेपाली दाजु-भाई दिदी-बहिनीहरु दुव्र्यवहारको शिकार बन्न पुग्छन् । पहाडी समूदायले तराईवासी सबै भारतीय हैनन् भन्ने बुझ्न आवश्यक छ भने तराईवासी नेपालीले पनि पहाडी समुदायको यो विभेदको कारण आयातित नागरिक हुन् भन्ने कुरा हेक्का राख्नुपर्छ ।
भारतले नबुझेको कुरा
नेपाललाई चेपमा पार्दा दार्जलिङ-सिक्किमलाई पक्कै दुखेको छ । सन् १९७५ मा आधा घण्टा अडिन सकेको भए सिक्किमले आˆनो अस्तित्व गुमाउनु पर्ने थिएन भन्ने भावना सिक्किमका नयाँ पिंढीले विस्तारै अनुभूती गर्दैछ । दुई छाक निर्धक्क खान पाउने लोभमा भारतसामु घुँडा टेकिंदा आˆनो संस्कृति, संस्कार, स्वतन्त्रता र अस्तित्व हराम भएको सिक्किमका युवाहरुले बोध गर्दैछन् । प्रशान्त तामाङले इण्डियन आइडल जित्दा खुशी भएर उनको आमाले नेपाली टोपी लगाइदिनु संयोग मात्रै नभई नेपाली भाषी भारतीयहरु ‘नेपाली’ हुनुको गर्वको ज्वलन्त प्रस्फुटन हो । ‘नेपाली’ हुनुमा गर्व गर्ने सिक्किम र दार्जलिङका जनताले हामी नेपालीलाई हेपेको घटनाले भारतविरुद्ध भावना जागिररहेको छ । भारतीय ‘नेपाली’को यो भावना संगठीत हुँदै विस्फोटनको तहसम्म पुग्यो भने जोखिमपूर्ण स्थिति उत्पन्न हुनसक्छ, भारतले अनावश्यक तनावको सामना गर्नुपर्ने हुनसक्छ ।
छिमेकमा अशान्ति मच्चाउन चाहने भारत आफै पनि छिमेकीबाट आक्रान्त छ, उसको बाह्य सुरक्षा अस्तव्यस्त छ । परमाणु शक्तिबाट सु-सज्जित दुई शक्तिशाली छिमेकीहरु चीन र पाकिस्तानसँगको सिमानामा भारतको उच्च तनाव छ । संवेदनशील क्षेत्रमा वीर गोर्खाली सेनालाई फ्रण्ट सुरक्षामा राखेर भारतले आˆनो सिमानालाई मजबुद बनाइरहेको छ । नेपाललाई गरेको असहिष्णु व्यवहारले ती क्षेत्रमा ज्यान दिन समेत तयार भएर खटिरहेका गोर्खाली सेनाको मन पक्कै कुँदिएको होला, मनोबल गिरेकै होला । ती गोर्खाली सेनाको मन विटोलिएर आˆनो कर्तव्यबाट बिमुख भएमा भारतको सिमाना (लाइन अफ कन्ट्रोल)मा समस्या पैदा हुनसक्छ ।
अबको बाटो
विश्वको पुरानो झण्डालाई आज आधा दशक अघि मात्र पुनःगठीत भारतले झुकाउन खोज्दैछ । आर्थिक सम्पन्नताले स्वाभिमान खरिद गर्न सक्दैन । निवर्तमान प्रधानमन्त्री केपी ओलीकै भाषामा राष्ट्रिय स्वाभिमान र सार्वभौमिकता देशको भूगोल र क्षमता जस्तो ठूलो या सानो हुन सक्दैन, यो सबै देशका लागि उत्तिकै महत्वपूर्ण र बराबर नै हुन्छ । नाकाबन्दीका बेला २ लिटर तेलको लागि ५ घण्टा लाइन बस्ने देखि लिएर २ घण्टा पैदल हिंडेर कार्यालय जाने जो कोही यो समस्यासँग आत्तिएका छैनन्, बरु यो समस्यासँग डट्न तयार देखिएका छन् । हाललाई हाम्रो प्रतिस्पर्धा भारतसँग कदापी हैन, हुन पनि सक्दैन । हामीले भारतलाई हराउन खोजेको हैन, उसले गर्ने अन्याय तिरस्कार गर्ने हिम्मत बटुलेको मात्रै हो ।
विपतमै विकल्प
कालो बादलमा चाँदीको किनारा देर्खिदैछ । नेपाली जनताको प्रतिनिधि कहलिएका विखण्डनवादी खुलस्त भएका छन् । यो संकटले वास्तवमा नेपालका लागि ‘मर्न तयार’ र नेपालीलाई ‘मार्न तयार’ व्यक्तिहरु सामान्य जनताले नै बुझ्ने गरी ध्रुवीकृत भयो, जनताले ती सबैलाई चिन्ने मौका पाए । नेपालीलाई आफ्नो लागि आवश्यक सामग्री आफैले उत्पादन गर्न यसले दबाबमूलक अनुभूति गरायो भने नेपालले उत्तरी छिमेकी चीनसँग समेत समानान्तर सन्धी गर्न र नाकाहरु खोल्न ‘बाध्यकारी’ हिम्मत दिलायो ।
यी सबैभन्दा माथि यो घटनाले नेपालीबीच इतिहासमा कहिल्यै नभएको स्वाभिमानी भावना जगायो, नेपाली बीचको एकता सगरमाथाको चुचुरोमै पुर्‍यायो । समग्रमा भारतसँग नेपाल हारेन, १८७२ मा हारेर सुगौली सन्धी गर्न बाध्य नेपाल २०७२/७३ सालमा आएर जित्यो ।
यो कुरा भारतले जब बुझ्छ, तब मात्र उसले नेपाल र नेपालीको माया/आदर पाउन सक्छ, उसले नेपालको लागि गरेको आर्थिक, प्राविधिक लगायतका लगानीहरुको मीठो फल प्राप्त गर्न सक्छ । आउँदो दुईपक्षीय बैठकमा भारतले आफ्ना एजेण्डा प्रस्तुत गर्दा या नेपालको एजेण्डामा प्रतिक्रिया जनाउँदा यसबारे चनाखो हुनु जरुरी छ ।