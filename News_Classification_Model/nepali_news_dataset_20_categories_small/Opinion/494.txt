
﻿पञ्चायतकालीन कालरात्रीदेखि पूर्व राजा ज्ञानेन्द्रको निरंकुशताविरुद्ध एमालेभित्रका इमान्दार कार्यकर्ताहरुले खेलेको भूमिका इतिहासमा दर्ता छ । यो इतिहास तपाईहरुले बनाएको इतिहास हो, तपाईहरुको टाउकोमा बर्सेका लाठी र छातीमा बजारिएका बुटले निर्माण गरेको हो ।
२०४८ सालतिर गाउँबस्तीमा एमालेकेा पहिचान एउटा निमुखा वर्गको पार्टीको थियो । गरीबका लागि, दिनदुखीका लागि, गरीब मजदूर किसान, दलित, कमैया, हरुवा चरुवाका लागि एमाले मुक्तिदाता थियो । गाउँघरमा जमिन्दारदेखि मध्यम वर्ग थर्कमान हुन्थे ।
मलाई राम्ररी सम्झना छ, २०४८ सालतिर स्कूलको प्रारम्भिक कमिटिमा संगठित हुँदा सपथ खुवाईन्थ्यो- मेरो व्यक्तिगत हित पार्टीगत हित भन्दा ठूलो हुने छैन भनेर । सँगसँगै सिकाईन्थ्यो- सामूहिकता, सरल र सादा जीवन । मोदनाथ प्रश्रतिदेखि सञ्जय थापासम्मका पुस्तकहरु हाम्रा आदर्श हुन्थे । तर समयक्रमले आज एमालेलाई एउटा यस्तो बिन्दुमा पुर्याएको छ, जहाँ उसले नेपाली समाजको अग्रगमनका मुद्दाहरुलाई नै प्रतिक्रियावादीहरु जस्तो आलोचना गरिरहेकेा छ । 
मदन भण्डारी जिवित हुँदासम्मको कुरा हो, धर्मलाई जनताको अफिम भनिन्थ्यो । नेपालमा हिन्दू धर्मलाई सामन्ती राज्यसत्ताले आफ्नो शोषणका लागि प्रयोग गरेकेाले हिन्दू सामन्तवादको अन्त्यका लागि नेपाल धर्म निरपेक्ष हुनुपर्ने कुरा हामीलाई सिकाइन्थ्यो । अफिम भनेको नशा हो, तर्क र तथ्यभन्दा अभौतिक, अलौकिक कुरामा विश्वास गर्न लगाउने हो भनिन्थ्यो ।
मोदनाथ प्रश्रतिका भूतप्रेतका कथा भन्ने पुस्तक पढ्न लगाइन्थ्यो हामीलाई । पदार्थ पहिलो हो चेतना द्वितीय भनिन्थ्यो । उपरी संरचना भन्दा आधार संरचना परिवर्तन गर्न भनिन्थ्यो । यो तपाईहरुकेा इतिहास थियो कमरेडहरु । तर कमरेड, अहिले अवस्था कहाँ पुग्यो ? एकछिन सरकार, माओवादी, संघीयता, सीमांकनजस्ता कुरालाई दिमागबाट पन्छ्याएर सोचौं त ?
अस्तिमात्रै युवासंघका अध्यक्षले एउटा गम्भीर अभिव्यक्ति दिएः धर्म निरपेक्षताका बारेमा जनमत संग्रह हुनुपर्छ भनेर । यो त्यति सामान्य अभिव्यक्ति पक्कै होइन होला मित्रहरु । नेपालमा बहुसंख्यक हिन्दु छन्, त्यसैले त यहाँ जातीय भेदभाव छ । यो कुरा एमालेले नै सिकाएको होइन र ? यति जातीय भेदभाव, धर्मका नाममा महिलामाथि हुने शोषण, सामन्ती संस्कार, संस्कृति र चिन्तन भत्काउने हो भने राज्यले नै धर्मलाई वैधता दिने अवस्था अन्त्य हुनुपर्ने होइन र ?
हामीलाई सिकाइन्थ्यो- समाज त आफै परिवर्तन हुन्छ र एकदिन साम्यवादमा प्राकृतिकरुपमा नै पुग्छ ।
यो द्वन्द्ववादको नियम हो । कम्युनिष्टहरुले त ‘क्याटलिष्ट’ अर्थात् उत्प्रेरकका रुपमा यो परिवर्तनको प्रक्रियालाई गति दिने हो । त्यसो हो भने समयक्रमसँगै सामन्तवादबाट समाज आफै पूँजिवादमा गएपछि यो विभेद एकहदसम्म कम होला रे, तर अहिले कम्युनिष्ट पार्टीको भूमिका के ? कम्युनिष्ट पार्टीको भूमिका त यसलाई गति दिने हुनुपर्ने होइन र ?
यही गति नेपालमा एमालेलगायतका कम्युनिष्टहरुले दिएकै कारण देशमा दलित, महिला, जनजाति समुदायका अधिकार, हिन्दू सामन्ती संस्कारको कानुनी अन्त्य भएको होइन र ? अनि अहिले आएर फेरी जनमत संग्रहमा जाने कुरा के हो कमरेड ? के यो एउटा कम्युनिष्टले सोच्न सक्ने विषय हो ? कता जाँदैछौं हामी बिरोधका लागि बिरोधका नाममा ।
कमरेडहरु, अहिले तपाईहरुले भन्नुहुन्छ- जनमतको कदर गरौं, मित्रहरु, जनमतको नै कदर गर्ने हो भने तपाईहरुले कम्युनिष्ट पार्टी किन खोल्नुपरेको ? २००६ मा पुष्पलाल कमरेडहरुले नेपालमा पहिलोपटक कम्युनिष्ट पार्टी खोल्दा जनमत के थियो ? अहिले पनि जनमत के छ ? हामीले जनमत जे छ, त्यसकै आधारमा अगाडि बढ्ने हो या त्यो जनमत सही छ या गलत छ ? त्यो वैज्ञानिक छ कि अभिधूतवादी छ भनेर हेर्ने हो ? सुदूरका केही जिल्लामा महिलालाई छाउ गोठमा राख्नुपर्ने जनमत बलियो छ, त्यसो भए हामी परिवर्तनकामीहरुले त्यही जनमतका आधारमा छाउपडीविरुद्धका कार्यक्रमको बिरोध गर्ने त ? यो तर्क कम्युनिष्टले दिने होइन । यो त प्रतिक्रियावादी र यथास्थितिवादीहरुको तर्क न हो ।
कम्युनिष्टहरुले त गाउँघरमा गएर गलत जनमतलाई चिर्ने हो । सम्झिनुस् त, जोका दिनहरु, कसरी हुन्थे गाउँमा संगठन । यो धर्म, अन्धविश्वास, लोक परलोक, सामन्ती संस्कारका विरुद्ध हामी मानव समाजको विकास क्रम र त्यस क्रममा शोषणका लागि बनाईका यी नियमहरुका लामा कथा भनेर जनताको मत परिवर्तन गथ्र्यौं, हैन र ? गाउँमा गएर हैन हो दाजुबहिनीहरु, यस्तो त गलत पो हो, समाज त यस्तो पो निर्माण हुनुपर्ने हो भनेर उनीहरुलाई नयाँ चेतना दिन्थ्यौं । अस्तित्वमा नै रहेकेा, यथास्थितिमा रहेकेा चेतनालाई नै प्रश्रय दिने भए हाम्रो त्यति लामो इतिहास के का लागि मित्रहरु ?
अहिले तपाईहरुभित्र गम्भीर प्रकारले यथास्थिति र प्रतिक्रियवादी चिन्तनले घेरा हालेको छ । इमान्दार, परिवर्तन चाहने, समाजवाद र साम्यवादको सपना देख्नेहरु रित्तिदैँछन् । नढाँटी भन्नुस्त्, तपाई र अन्य कतिजना नेताले नेपाली समाजलाई समाजवादमा कसरी लैजाने होला भनेर कत्तिको चिन्तन गर्नुहुन्छ ? नेपाली समाजको वर्ग चरित्रका बारेमा, परिवर्तनको कार्यदिशाका बारेमा हामी कति सचेत छौं ? अन्याय, असमानता, शोषण नहुने समाजका लागि हामीले के कस्ता राजनीतिक एजेण्डा र कार्यनीति-रणनीति बनाएका छौं । हामी त कम्युनिष्ट हैनौं र ? त्यसो भए हामीले अग्रगमनका एजेण्डामा एकता गर्दै अघि बढ्ने कि यो वा त्यो बिरोध गर्ने नाममा प्रतिगमनका एजेण्डामा साथ दिने ?
यो देशको लोकतन्त्र, धर्मनिरपेक्षता, समावेशी समानुपाति प्रतिनिधित्वको कुरा कम्युनिष्टहरुका एजेण्डा हुन ।
तपाईहरुका एजेण्डा हुन । तपाईहरुको राजनीति हो यो । माओवादीले अलि बढी उठाए यी विषयहरु । माओवादीलाई त्यो ‘स्पेस’ पनि तपाईहरुले नै दिएको हो । हिजोका दिनसम्म मजदूर, किसान, दलित तपाईहरुसँग थिए । तर बिस्तारै तपाईहरुभित्र मध्यमवर्गको उदय भयो, मध्यमवर्गले हरेक तह र तप्कामा नेतृत्व लियो, अनि बिस्तारै ती तपाईहरुले भन्ने वर्गहरुले माओवादीलाई समर्थन गरे ।
तपाईहरुको नेतृत्वले गणतन्त्रको बिरोध गर्यो, तपाईहरुको नेतृत्व राजालाई टिकाउने दिशामा गयो । समस्या त्यहाँबाट शुरु भयो । होइन भने तपाईहरुले त अहिलेको संविधान पनि पूर्ण छैन र यो भन्दा पनि अझ क्रान्तिकारी, अझ प्रगतिशील मजदूर किसानको अधिकार ग्यारेण्टी भएको संविधानको पो माग गर्नुपर्ने ? हुँदाहुँदा हामी अहिले धर्म निरपेक्षताको पनि बिरोध गर्न थाल्यौं ।
तपाईहरुले आफ्ना राजनीतिक एजेण्डा बनाउनुको साटो तत्कालिन परिस्थितिमा के कसरी फाइदा हुन्छ, त्यतातिर ध्यान दिनुभयो । नेतृत्वको लिँडेढिपीले देशमा परिवर्तनका एजेण्डाहरुको नेतृत्व एमालेले लिन सकेन । तपाईहरु आफूले देशलाई कसरी अग्रगमनमा लैजाने र समाजवादमा पुर्याउने खाका कहिल्यै आएन । आजको माक्र्सवादको बहस घनश्याम भुसालको पुस्तकमा सीमित भयो ।
तपाईहरुको मूल नेतृत्वले यही प्रतिक्रियवादी संसदीय व्यवस्थालाई नै साध्य ठान्यो । पार्टीभित्र हुल्याहाहरुको बिगबिगी बढ्यो ।
आफ्ना राजनीतिक एजेण्डा नहुँदा तपाईहरुभित्र पछिल्लो चरणमा माओवादीको फोबियाले जबर्जस्तरुपमा स्थान लिएको छ । माओवादीले गरेका हरेक कामहरु तपाईहरुले आलोचना गर्दै हुनुहुन्छ । परिवर्तनका कामहरु र खासगरी मजदूर किसान गरीब जनताका लागि गरिएका कामहरु जसले गरेपनि त्यसमा हामीले ऐक्यबद्धता जनाउनुपर्ने हैन र ? विश्वका मजदूर एक हौं भन्ने नारा हाम्रो होइन र ?
तपाईहरुले बरु माओवादी र अन्य कम्युनिष्टहरुसँग मिलेर नेपालमा वामपन्थीहरुको स्थायी सरकारका लागि पो रणनीति बनाउनुपर्ने हो ? माओवादीले जे गरेपनि त्यसको बिरोध गर्ने, जनमतको नाममा यथास्थितिवादी एजेण्डालाई साथ दिने, प्रतिक्रियावादी र आफूहरु एउटै एजेण्डा समातेर अघि बढ्ने अवस्थाले पार्टीलाई कहाँ पुर्याउँछ । अहिले तपाईहरुको संगठन छ, अहिले तपाईहरुका कार्यकर्ता छन् तर राजनीतिक कार्यदिशा ? अन्ततः को सही र को गलत भन्ने कुरा राजनीतिक कार्यदिशाले तय गर्ने होइन ?
एमालेभित्रका इमान्दार कमरेडहरु, मुख्य कुरा नेपाली समाजको परिवर्तन हो, २००६ सालमा पुष्पलाललगायतले देखेको न्यायपूर्ण समतामूलक समाजको निर्माण हो । यसका लागि एमालेले अग्रगमनको साथ दिनैपर्छ । बिडम्बना, एमाले २०४६ सालतर्फको फर्किरहेको छ । त्यसैले जोगाउनुस् एमालेलाई ।
देउमाईको किनारामा बगेको रगतले त्यही भन्छ, सुखानीले त्यही भन्छ । माओवादीको फोबियाले तपाईहरुको समग्र रातो इतिहासमा कालो मसी पोखिरेहेको छ । कम्तीमा आफ्नो इतिहास जोगाउन पनि यो फोबियाबाट मुक्त हुनुस्, पार्टीको सिद्धान्तलाई जोगाउनुस् ।