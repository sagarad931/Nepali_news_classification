
﻿अर्थमन्त्री अरुण जेटलीले हालै भारतीय कुल गार्हस्थ उत्पादन (जिडिपी) को वृद्धिदर नौ प्रतिशतआसपास रहने बताए । केन्द्र सरकार अहिलेसम्मको आफ्नो एकलौटी उपलब्धिको हवाला दिँदै भारत विश्वको सबैभन्दा तीव्र गतिले बढ्नेवाला अर्थव्यवस्था हो भनिरहेको छ । सरकारको धारणामा भरोसा गर्ने हो भने विश्वभरिको आर्थिक स्थिति संकटमा छ । तर, भारतीय अर्थव्यवस्था भने कुनै शान्त टापुजस्तै स्थिर छ ।
यो दाबीअनुसार मनमोहन सिंहको खराब अर्थव्यवस्थावाला अवधि अब बितिसकेको छ । तर, मोदी प्रधानमन्त्री बनेपछि स्टक मार्केटमा गिरावट आएको छ, रुपैयाँको अवमूल्यन भएको छ । यही कारण हो, सरकारको आशावादी रुझान र बजारको रुझानमा तालमेल देखिएको छैन ।
२०१५ को दौरान वैश्विक कारोबारमा शून्य प्रतिशतको बढोत्तरी भएको छ । शून्य प्रतिशत बढोत्तरी सामान्यता मन्दीको समयमा हुन्छ । यसको मतलब हामी मन्दीमा प्रवेश गरिरहेका छौँ । सामान्यतया मन्दी हर आठौँ वर्ष आउँछ र यो तर्क हेर्दा मन्दी अनिवार्यजस्तो देखिन्छ ।
अर्को, भारतीय निर्यातमा काफी गिरावट आएको छ र यसमा शून्यदेखि पाँच प्रतिशतभन्दा कमको वृद्धि दर्ज भएको छ । जब निर्यातको दर शून्यदेखि पाँच प्रतिशत कम हुन्छ, तब भारतको आर्थिक विकास दर कहिल्यै आठ प्रतिशत हुनै सक्दैन । भारतको आर्थिक वृद्धिदर आठ प्रतिशतको रफ्तारले बढिरहेको हुन्थ्यो भने निर्यात पनि वार्षिक २० प्रतिशतभन्दा अधिकर दरले बढिरहेको हुने थियो ।
भारत विश्वकै सबैभन्दा व्यापार संरक्षणवादी देश बनेको छ । मोदीको कार्यकालमा सायदै कुनै आर्थिक सुधार भएको छ ।
२०१५ मा व्यापारको दृष्टिकोणले सबैभन्दा सुरक्षात्मक कदम उठाउनेवाला देशमा भारत विश्वमै दोस्रो नम्बरमा रहेको छ । हामी लगातार कैयौँ सुधारका बारेमा सुनिरहेका छौँ तर सरकार सुधारका लागि के–कस्ता कदम उठाइरहेको छ भन्नेचाहिँ सुनिरहेका छैनौँ ।
भारतका पाँच सय शीर्ष कम्पनीको उत्पादनको बिक्रीमा २०१५ मा शून्य प्रतिशतको वृद्धि भएको छ । मार्च ०१६ मा सकिने यो आर्थिक वर्षको दौरान नोक्सानी व्यहोर्नुपर्ने हुनसक्छ । यो निर्यातमा नकारात्मक वृद्धिदरपछि दोस्रो संकट हो, जसले भारतको विकास दर पनि संकटमा छ भन्ने बताउँछ ।
सरकारको जिडिपी आँकडा र कर्पोरेटको प्रदर्शनमा विरोधाभास छ । यो हेर्दा भारत सरकारको आँकडाको विश्वसनीयतामा सन्देह उत्पन्न हुन्छ । यसका अलावा मुस्किल बढाउने अर्को संकेत पनि प्राप्त भइरहेको छ । नयाँ आर्थिक गतिविधि सुरु गर्न ऋण लिने स्थितिमा पनि गिरावट आएको छ । भारतीय कर्पोरेट घरानामाथि भारी कर्जा छ र भारतका सार्वजनिक बैंकका कर्जामा निकै ठूलो मात्रामा खराब कर्जा छ ।
तैपनि सरकार आफ्नो आँकडामा विश्वास गरिरहेको छ र भनिरहेको छ, ऊ केही चिजमा काम गरिरहेको छ, जसमा करको संकलन बढाउने सामेल छ । यसका अलावा २०१६ मा भारतमा मौजुद विदेशी संस्थाहरूको वृद्धिदर करिब सात प्रतिशत रहने सम्भावना छ । यसबाट विचित्र तस्बिर बाहिर आउँछ । के हाम्रो आर्थिक स्थिति राम्रो गतिमा छ र यसको वृद्धिदर नौ प्रतिशत नजिक हुन्छ ? अथवा फेरि हाम्रो आर्थिक व्यवस्था खराब अवस्थामा छ ? हामी मन्दीतर्फ अघि बढिरहेका छौँ ?
के सरकार सुधारका लागि प्रतिबद्ध छ या २०१५ जस्तै यो वर्ष पनि कुनै सुधार हुनेछैन ? किन अर्थमन्त्रीको भरोसा बजारमा देखिइरहेको छैन ? कतै भारतको घरेलु परिस्थितिको सट्टा केवल अन्तर्राष्ट्रिय पक्षलाई मात्र ध्यानमा राखिएको हो कि ?
सरकारको आँकडा स्वीकार गर्न कुनै समस्या छैन । यो यस्तो विषय हो, जसलाई प्रधानमन्त्रीले सीधै सम्बोधन गर्न आवश्यक छ । हरेक महिना यस्तो आँकडा आइरहेको छ, जुन सरकारको आशावादी दृष्टिकोणसँग मेल खाइरहेको छैन, या भ्रम बढाइरहेको छ ।
उदाहरणका लागि अटोमोबाइलको बिक्री लगातार बढिरहेको छ । तर, त्यसको निर्यात कम हुँदै गयो । यसका अलावा औद्योगिक उत्पादनमा भएको वृद्धिलाई लिएर पनि कुनै आँकलन प्राप्त छैन । यहाँसम्म कि तेलको मूल्यले पनि हाम्रो सोचमुताबिक कुनै राम्रो समाचार दिइरहेको छैन । तेलको मूल्यमा ३० डलर प्रतिब्यारेलमा रहिरह्यो भने पनि यो विश्व अर्थव्यवस्थाका लागि खराब खबर हो र यसले आर्थिक मन्दी टाढा छैन भन्ने देखाउँछ ।
वर्तमान सरकारमा उच्चस्तरमा मनमोहन सिंहको कार्यकालको तुलनामा कम भ्रष्टाचार छ । तर, भारतीयका लागि सबैभन्दा अहं मुद्दा आर्थिक वृद्धिदर नै हो किनकि यो उनीहरूलाई गरिबीबाट निकाल्ने एक मात्र उपाय हो । एउटा मजबुद सरकार र आफ्नो दृष्टिकोण र उद्देश्यलाई लिएर स्पष्ट नेता हुँदाहुँदै पनि तीव्र आर्थिक वृद्धि हुन सकेन भने हामीले निकै मुस्किलको सामना गर्नु पर्नेछ ।
(पटेल भारतीय लेखक एवम् विश्लेषक हुन्)बिबिसीहिन्दीबाट