
﻿
अन्धराष्ट्रवादको समस्या
वर्तमान सरकार निर्माणको आधार नै मण्डले राष्ट्रवाद र महेन्द्र राष्ट्रवाद हो भन्ने माहोल केपी शर्मा ओलीले आफू व्यवस्थापिका संसद्बाट प्रधानमन्त्रीमा निर्वाचित हुँदा सिर्जना गर्नुभएको थियो । एकथरी जनमानसले अहिलेको परिस्थितिमा प्रधानमन्त्री ओलीलाई अन्धराष्ट्रवादी भावनाको प्रतीक भएको औँल्याइरहेका छन् । संविधान जारी भइसकेपछि निर्माण भएको सरकारले केही ठोस नीति र कार्यक्रम लिएर अघि बढ्ने आशा जनताको थियो । तर, परिस्थिति कस्तो विकसित भयो भने सरकारले आफ्नो बहुमतलाई कायम राख्न अप्राकृतिक ढंगबाट विकृत रूपले सरकार निर्माणको प्रक्रिया अघि बढायो । त्यसैको उपजका रूपमा ६ जना उपप्रधानमन्त्रीसहितको मन्त्रिपरिषद् गठनलाई लिन सकिन्छ । प्रधानमन्त्रीले जम्बो मन्त्रिपरिषद् बनाएपछि सर्वथा निराशाजनक अवस्था छाएको छ । आन्दोलनको माहोल नभएको भए जनताले यसप्रति तुरुन्तै प्रतिक्रिया व्यक्त गर्ने थिए । तर, आन्दोलनको छायामा प्रधानमन्त्रीले सरकार निर्माणको क्रममै गैरलोकतान्त्रिक र अपवित्र काम सुरु गर्नुभयो ।पहिलो मुद्दा नै सम्बोधन भएन
सरकार निर्माण भएपछिको पहिलो मुद्दा आन्दोलनलाई सहमतिबाट सम्बोधन गर्ने भन्ने थियो । जसलाई वर्तमान सरकारले कहिल्यै पनि प्राथमिकतामा राखेन । जे–जति गर्‍यो, त्यो अनावश्यक छ र जनमानसलाई प्रभावित गर्ने हिसाबले केही क्रियाकलाप मात्रै सरकारले गरेको छ । आन्दोलनका मूल मुद्दामा गम्भीरतापूर्वक छलफल गरी आन्दोलनकारी शक्तिलाई सम्बोधन गर्ने हिसाबले होइन, आन्दोलनलाई भड्काउने हिसाबले स्वयं प्रधानमन्त्रीबाट सार्वजनिक अभिव्यक्ति पटक–पटक आएका छन् । उहाँका सार्वजनिक अभिव्यक्तिमा उल्लेखनीय देखिएका, ‘यो जनावरहरूको आन्दोलन हो । आन्दोलनका नाममा पशुवत् व्यवहार भइरहेका छन् । मानव शृंखलाको माखेसाङ्लो हो । आन्दोलनको विषयवस्तुसमेत नरहेको पृथकतावादलाई म कदापि सहन्नँ’ लगायत छन् । प्रधानमन्त्री पद गम्भीर भए पनि उहाँका वाणी गम्भीर हुन सकेनन् । अहिलेसम्म प्रधानमन्त्रीले आन्दोलन टुंग्याउन कुनै प्रयत्न गरेको देखिएन ।भूकम्पपीडितले राहत पाएनन्
सरकारले भूकम्पपीडित जनतालाई राहत दिने काममा पनि कुनै ठोस नीति, कार्यक्रम ल्याउने अगुवाइ गरेको देखिँदैन । पुनर्निर्माण प्राधिकरणको कार्यकारी अधिकृत नियुक्त गर्दा कांग्रेस र एमालेबीच जुन भागबन्डाको संघर्ष भयो, कुनै वेला पूर्वप्रधानमन्त्री डा. बाबुराम भट्टराईसमेत बन्न इच्छुक रहेको कार्यकारी अधिकृत पद अहिले आएर जुन व्यक्तिलाई नियुक्त गरी टुंग्याइएको छ, त्यसले सरकारको प्राथमिकता के हो स्पष्ट हुन्छ । भूकम्पपीडित जनताले खेप्नुपरेको पीडालाई मुक्त गर्न सरकारले कुनै प्रभावकारी काम गर्न सकेन । विकास निर्माणलगायत वर्तमान सरकार बनेदेखि नै ठप्प छन् ।समानान्तर कालोबजारी संस्थागत
अर्थतन्त्रमा ‘समानान्तर कालोबजारी’ नामको नयाँ विषय प्रवेश गरेको छ । जसलाई सरकारले स्वयं संस्थागत गरेको छ । सरकारका निकायले कालोबजारीलाई संस्थागत गर्न सक्दो कोसिस गरेका छन् र त्यसलाई प्रोत्साहन पनि गरेका छन् । विकल्पको खोजी नै नगरी सरकारले चोर बाटो अर्थात् कालोबजारीलाई प्राथमिकता दिएको छ । पंक्तिकारले अहिलेसम्म गरेको राजनीतिका आधारमा निकालेको तथ्यलाई हेर्ने हो भने ‘कालोबजारी’को चंगुलबाट नेपालको अर्थतन्त्र मुक्त हुन अबका करिब १० वर्ष लाग्न सक्छ । अहिले सहज ढंगले पैसा कमाउने गिरोह राज्यको संरक्षणमा खडा भएको छ । त्यस गिरोहलाई कर्मचारी र प्रहरी प्रशासनले सहयोग गरेकाले त्यसले लामो समयसम्म मुलुकको अर्थतन्त्रलाई असर पार्ने पक्का छ । यो काममा पनि सरकार विफल मात्रै होइन कि कालोबजारीलाई समेत बढावा दिएको देखिन्छ ।अन्तर्राष्ट्रिय सम्बन्ध र सरकारको विदेश नीति
विदेश नीतिमा यो सरकार ‘पेन्डुलम पोलिसी’ जस्तै भएको छ । नेपालको परम्परागत पोलिसी भारतसँग रिस उठेमा चीनलाई भड्काउने, चीनसँग रिस उठेमा भारतलाई भड्काउने कामलाई निरन्तरता सरकारले दिएको छ । शीतयुद्ध हुँदा अमेरिकासँग लाभ लिनुपरेमा रुसको बद्ख्वाइँ गर्ने, रुससँग लाभ लिनुपरेमा अमेरिकाको बद्ख्वाइँ गर्ने परापूर्व कालदेखिको नीति सरकारले अवलम्बन गरेको देखिन्छ । हाम्रा दुई छिमेकी भारत र चीनसँग विश्वको आर्थिक सम्बन्ध जुन रूपमा भएको छ, त्यसबाट नेपालका नीति–निर्माता बेखबर वा अन्जान रहे । त्यही अन्जान भएकाले नै धेरै नांगिएर केही अभिव्यक्ति आएका छन्, जसले अन्ततोगत्वा नेपालले आफ्नो साख गुमायो । कुनै सरकारको साख गिर्‍यो भने धेरै चिन्ता गर्नुपर्दैन । सरकार विस्थापित हुन्छ । देशकै साख गिर्‍यो भने गम्भीर चिन्ता लिनैपर्छ । विश्वसनीयतालाई पुनस्र्थापित गर्न धेरै कसरत गर्नुपर्छ । यो सरकारले अन्तर्राष्ट्रिय या विदेश नीतिमा ल्याएको असन्तुलन र अविश्वसनीयतालाई पुरानो अवस्थामा फर्काउन अरू सरकारले १० वर्ष मिहिनेत गर्नुपर्नेछ । अहिले हाम्रो विदेश नीति लिकबाट हटिसकेको छ । त्यसैले विदेश नीतिमा पनि यो सरकार पूर्णतया विफल भइसकेको छ ।सरकारको अप्राकृतिक बनोट
सरकार साझेदारहरूको बनोट अप्राकृतिक छ । सरकारमा संघीयताको विरोध गर्नेदेखि लिएर मान्नेसम्म, धर्मनिरपेक्षताका पक्षधरदेखि लिएर हिन्दूधर्मका लागि लडिराख्नेहरूसम्मको जमघट छ । वैचारिक रूपले यो क्वाँटी सरकार हो । जोगी तरकारी हो । बजारमा खोज्दा जो–जो पाइयो, ती सबैलाई सरकारमा सहभागी गराइएको छ । नेपालमा स्थापित वामपन्थीहरू एकै स्थानमा आएको सरकार हो । समग्र वामपन्थीहरू अटाएको र धेरै आशावादी भएर बनाइएको सरकार हो । तसर्थ, वामपन्थी क्रियाकलाप यो सरकारको कामकारबाहीबाट स्पष्ट हुन्छ । आफूलाई प्रगतिशील खेमा भन्नेहरूको परीक्षण पनि यो सरकारको कामबाट जनताले गरिरहेका छन् । यसको विफलता वा सफलताले भावी वाम राजनीतिलाई पनि निर्धारण गर्नेछ । वामपन्थीले विश्वसनीय ढंगले गर्ने गतिशील काम सरकारको सफलता र विफलताले निर्धारण गर्नेछ । साथै, यो सरकार विफल हुने निश्चित छ । वामपन्थी हिसाबले सफल नहुने पक्का भइसक्यो । उग्रवामपन्थी भड्कावलाई आधार तयार गर्ने काम यो सरकारले गरेको छ ।निष्कर्ष
वैचारिक रूपमा प्रगतिशील एजेन्डालाई लागू गर्नसक्ने हैसियतमा पुगेका वामपन्थीका कारणले उग्रवामपन्थी विचारले आकार लिने निश्चित छ । त्यसकारण वैचारिक रूपले पनि यो सरकार विफल छ । हाम्रो बढी चिन्ता र चासो आन्दोलनका एजेन्डालाई सम्बोधन गर्ने विषयमा हो । जसमा सरकारका प्रतिनिधि प्रधानमन्त्रीदेखि लिएर मन्त्रीसम्म आन्दोलनलाई होच्याउने, गिज्याउने र आक्रोशित बनाउनेबाहेक अरू केही गर्न सकेको अवस्था छैन । तसर्थ, कुनै पनि कोणबाट प्रतिपक्षी र आन्दोलनकारी शक्तिको हिसाबले मात्रै नभई तटस्थ विश्लेषण गर्दा कामकारबाहीप्रति सकारात्मक अभिव्यक्ति दिनसक्ने स्थान देखिन्न । सरकारका गतिविधिले नेपालको समग्र राजनीति नै गोलचक्करमा फसिसकेको छ । गोलचक्करका विषयमा विज्ञानमा एउटा तथ्य छ । हरेक वस्तुमा गति हुन्छ । वस्तुमा रहेको गतिले दिशा पाएन भने त्यो गोलचक्करमा घुमिरहन्छ । ‘मोसन’मा रहेको मासले ‘डाइरेक्सन’ पाएन भने गतिहीन हुन्छ भन्ने विज्ञानको सिद्धान्तले पुष्टि गरेको छ । सरकारका क्रियाकलाप मुलुकलाई चक्रवातमा पार्ने खालको र चक्रवात निम्त्याउने खालको बाहेक अरू केही छैन । सरकारमा उपप्रधानमन्त्री र मन्त्रीहरू प्रशस्त छन् । कार्यक्रम उद्घाटन, अन्य सभा–समारोह र अन्तर्वार्तामा उनीहरूको अनुहार देखिन्छ । त्योबाहेक यो सरकारको कुनै खास उपलब्धि रहेन ।
(त्रिपाठी तराई मधेस लोकतान्त्रिक पार्टीका उपाध्यक्ष हुन्)