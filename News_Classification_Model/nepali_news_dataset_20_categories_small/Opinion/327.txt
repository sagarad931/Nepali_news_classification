
﻿डा. गोविन्द केसीको बारम्बारको आन्दोलनका कारण राज्यको पूर्ण लगानीमा सञ्चालित त्रिभुवन विश्वविद्यालयअन्तर्गतको शिक्षण अस्पताल महाराजगन्ज अस्तव्यस्त बन्दै गइरहेको छ । कुनै दिन दक्षिण एसियाकै उत्कृष्ट अस्पतालका रूपमा ख्याति कमाएको यो शिक्षण अस्पताल लथालिंग हुनुमा डा. केसी पनि उत्तिकै जिम्मेवार छन् । अस्पतालजस्तो संवेदनशील क्षेत्रमा अनशन, बन्द, हडतालजस्ता गतिविधि गर्न/गराउन नपाइने भनी सर्वोच्च अदालतले ०६६ चैत २२ मा जारी गरेको आदेशको समेत उल्लंघन गर्दै उनी बारम्बार अनशन बसिरहेका छन् ।
राष्ट्रको अत्यावश्यक सेवाअन्तर्गत पर्ने स्वास्थ्य संस्थामा अनशन बस्दा त्यहाँको सेवा अस्तव्यस्त भएको छ । उहाँको अनशनका कारण स्वयं शिक्षण अस्पताल महाराजगन्ज धराशयी बन्दै छ । शिक्षण अस्पतालको अर्थोपेडिक विभागका प्रमुख डा. केसी सरकारी सेवा सुविधा लिने व्यक्ति हुन् । उनलाई जुन ठाउँमा जिम्मेवारी दिइएको छ, त्यसको सुधारका लागि लाग्नुको साटो उल्टै रातारात अन्ना हजारे बन्ने दाउमा छन्् उनी । सरकारी सेवा–सुविधा उपभोग गर्ने र शिक्षण अस्पतालको एउटा महत्त्वपूर्ण विभागलाई जनताको सेवामा समर्पित गराउनुपर्ने दायित्व बोकेका डा. केसी आफ्नो जिम्मेवारी बिर्सेर सिंगो संस्थालाई नै धराशयी बनाउन निरन्तर लागिरहनुले उनीमाथि नै सन्देह उत्पन्न भएको छ ।
सरकारी लगानीका प्राय: सबै संस्था धराशयी बनिसकेका छन् । सरकारी अस्पतालको अवस्था पनि दिनानुदिन अस्तव्यस्त बनिरहेको भए पनि शिक्षण अस्पताल उदाहरणीय संस्थाकै रूपमा रहेको थियो । तर, डा. केसीको बारम्बारको अनशनका कारण यो अस्पतालको अवस्था दुर्भाग्यपूर्ण बन्दै गएको छ । डा. केसीको जिद्दीबाट आजित भएका अस्पतालका कर्मचारी अख्तियारसम्म गुहार्न बाध्य भएका छन् । अस्पताल व्यवस्थापनका अनुसार निरन्तरको अनशनको नाटक चलिरहँदा अस्पताल प्रशासन कर्मचारीलाई तलब खुवाउनै कठिन अवस्थामा पुगिसकेको छ । त्रिवि शिक्षण अस्पतालको सेवा गर्छु भनी तलबभत्ता त्यहाँको बुझ्ने तर सोही संस्थालाई धराशयी बनाउन उद्यत देखिनुले डा. केसी सन्देहको घेरामा परेका हुन् ।
शिक्षण अस्पताल व्यवस्थापनका अनुसार अस्पतालभित्र सबैभन्दा लथालिंग विभाग नै डा. केसीको अर्थोपेडिक विभाग हो । उनको विभाग यति काम नलाग्ने भइसकेको छ कि उनी महिनौँसम्म आफू कार्यरत विभागमा मुखसमेत देखाउँदैनन् । बिरामीलाई उनले मुख नदेखाउने मात्रै होइन, जनताको पक्षमा स्वास्थ्य सेवा पुर्‍याउने दाबी गर्ने डा. केसीको विभाग नै बिरामीमैत्री छैन । स्पाइनल कर्ड इन्जुरी भएर गएका बिरामीलाई पहिला त त्यो विभागले लिनै मान्दैन, लिए पनि समयमै अप्रेसन गरिदिँदैन । अनि बिरामीलाई हतोत्साहित बनाउने काम स्वयं त्यहाँ कार्यरत स्वास्थ्यकर्मीबाट भइरहेको हुन्छ । यति मात्रै होइन, उनी कार्यरत शिक्षण अस्पताल, जो जनताको करबाट चलिरहेको छ, त्यहाँ गरिब जनताले सकेसम्म बेड नै पाउँदैनन् । बेड पाउन अनेक चाकडी र चाप्लुसी गर्नुपर्छ । अस्पतालभित्र कार्यरत वरिष्ठको तजबिज र भनसुनका आधारमा बेडको पजनी हुन्छ । पहुँच नहुनेले बेड पाउने सम्भावना नै छैन । यसरी बाध्य भएर महँगो रकम तिरेर निजी अस्पताल जानुपर्ने हुन्छ ।
उनलाई अस्पतालमा काम गर्नेभन्दा पनि राष्ट्रियस्तरका माग राखेर भर्चुअल दुनियाँको सहयोगले रातारात हिरो बन्ने इच्छा छ । कम्तीमा आफू संलग्न विभागलाई जनताको पक्षमा गर्व गर्नलायक बनाउन भूमिका खेलेको भए पनि उनले उठाएका मुद्दा जायज मान्न सकिन्थ्यो । तर, आफ्नो विभागमा भाँडभैलो मच्चाउने, आफैँ अनशन बसेर आफू कार्यरत अस्पताललाई धराशयी बनाउने अनि जिम्मेवारीबाहिरका विषयमा प्रचारबाजी गर्न उनी लागिरहेका छन् ।
त्रिवि शिक्षण अस्पताल स्वयं विभिन्न समस्याबाट ग्रस्त छ । गरिब नेपालीले उपचार गराउने अस्पतालमा नै सुधार गर्नुपर्ने कैयन विषय छन् । सोर्सफोर्सका आधारमा उपचार हुने गरिब र निमुखा बिरामीको सुनुवाइ नहुने कैयन घटना त्यहाँ सार्वजनिक हुने गरेका छन् । गरिब नेपाली अस्पताल आउँदा मेरो अस्पताल हो भन्नलायक बनाउनुपर्‍यो भनेर डा. केसीले कहिल्यै आवाज उठाएको देखिँदैन । उनको ध्यान केवल विश्वविद्यालयको डिन को हुने ? कसरी हुने ? किन हुने ? अनि सरकार कसरी चल्ने ? मुलुक कस्तो हुनुपर्छ ? आदि इत्यादि विषयमा केन्द्रित हुने गरेको छ । समग्र मुलुकको मेडिकल शिक्षा यस्तो हुनुपर्छ भन्दै राष्ट्रिय स्तरको माग राख्ने डा. केसीले त्यसको अचानोचाहिँ शिक्षण अस्पताललाई बनाइरहेका छन् । अस्पताल र आफू कार्यरत विभागमा ध्यान नदिने भए ती सबै संस्थाबाट राजीनामा दिएर अस्पतालपरिसरबाहिर राज्यको ध्यान केन्द्रित हुने ठाउँमा आन्दोलन गर्नुपर्छ । नभए एकजनाले आफूले भनेकोजस्तो गर्नुपर्छ भन्दै गरिब बिरामीको बिचल्ली बनाउने अनि राज्यकोषबाट चलिरहेको जनताको आशा–भरोसाको शिक्षण अस्पताललाई तहसनहस बनाउने अधिकार उहाँलाई कसले दियो ?
डा. केसीले देशमा थप मेडिकल कलेज खोल्न दिनुहुन्न भन्ने माग उठाइरहेका छन् । तर, नेपालमा मेडिकल कलेज खोले पनि नखोले पनि अभिभावकले आफ्ना छोराछोरीलाई मेडिकल साइन्स पढाउन छाड्ने होइनन् । अहिले पनि वार्षिक पाँच हजार विद्यार्थी मेडिकल शिक्षा अध्ययनका लागि बिदेसिने गरेका छन् । यसरी हेर्दा वार्षिक अर्बांै रुपैयाँ विदेश गइरहेको छ ।
हो, मेडिकल शिक्षामा व्यापार हुन दिनुहुँदैन । तर, नेपाली व्यापारीले शिक्षण अस्पताल चलाउँदा कम्तीमा नेपालको पैसा नेपालभित्रै रहने अवस्था भने थियो । नेपाल सरकारको पूर्ण छात्रावृत्ति पाएर पढेका डा. केसीजस्ता प्राध्यापकले सरकारी लगानीमा रहेको अस्पतालको श्रीवृद्धिमा ध्यान केन्द्रित गर्ने कि सरकारी अस्पताललाई नै धराशयी बनाउने ? (लेखक टेलिभिजन पत्रकारितामा आबद्ध छन्) 
तपाईंलाई भट्टराईको विचार कस्तो लाग्यो ?   पछि प्रतिक्रिया, आफ्नो नाम र ठेगानासमेत टाइप गरी ३३६२४ मा एसएमएस गर्नुहोस्, प्रतिक्रिया प्रकाशित हुनेछ ।