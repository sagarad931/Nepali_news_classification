
﻿योगेश ढकाल
दक्षिण कोरियाको एउटा आइएनजिओको नाम हो गुड नेइवर । उसले नेपालमा काम गर्न परिषद्बाट स्वीकृत लियो । तर, नेपालका काम गर्ने साझेदार संस्था छान्यो असल छिमेकी । परिषद्का कर्मचारीका अनुसार कोरियन आइएनजिओले नेपालमा आफ्नो संस्थाको नाम नेपाली रूपान्तरण गरेर आफैँलाई साझेदार संस्था बनायो । यो कानुनत: गैरकानुनी काम हो । तर, अहिलेसम्म उक्त आइएनजिओलाई कारबाही भएको छैन ।
०६९ को सुरुमै साउथ एसिया फाउन्डेसन तिब्बतसँग सीमा जोडिएका नेपालका उत्तरी हिमाली जिल्लामा हर्बल प्लान्टेसन प्रोजेक्टको प्रस्ताव बोकेर समाज कल्याण परिषद्मा पुगेको थियो । प्रोजेक्ट ल्याउने सम्झौता फाउन्डेसनले परिषद्सँग गर्‍यो, त्यसपछि सम्पर्कमा नरहेको फाउन्डेसनलाई परिषद्ले ०६९ चैत १५ गते कालोसूचीमा राख्यो । तर, परिषद्ले त्यही संस्थाले नेपालमा काम गरिरहेको त्यतिवेला थाहा पायो, जतिवेला उक्त संस्था अर्को प्रोजेक्ट प्रस्ताव बोकेर परिषद्मा पुग्यो । परिषद्का कर्मचारीका अनुसार अहिले उक्त आइएनजिओको नयाँ प्रोजेक्ट प्रस्ताव परिषद्मा दर्ता भएको छ ।अनियमितता नै अनियमितता
नेपालमा लामो समयदेखि काम गर्दै आएका सेभ द चिल्ड्रन इन्टरनेसनल, हेफर इन्टरनेसनल, केयर नेपाललगायत एक दर्जन आइएनजिओले अनियमितता गरेको भन्दै छानबिन भइरहेको छ । अख्तियार दुरुपयोग अनुसन्धान आयोगमार्फत ती आइएनजिओको अनियमितता छानबिन परिषद्ले गरेको हो । परिषद्का कर्मचारीले दिएको जानकारीअनुसार सेभ द चिल्ड्रेन इन्टरनेसनलले सुनौला हजार दिन नामक स्वास्थ्यसम्बन्धी प्रोजेक्टमा अनियमितताको उजुरी परेको हो । अख्तियारले ०७१ साउन ६ गते पत्र लेखेर सेभ द चिल्ड्रेनमाथि छानबिन गर्न परिषद्लाई भनेको थियो । कर्मचारी भर्नादेखि आर्थिक अनियमिततासम्मको उजुरी अख्तियारमा पुगेको थियो ।
त्यसैगरी, अमेरिकाको पिएआई आइएनजिओले कर छुटमा सामान ल्याएर दुरुपयोग गरेको आरोप लागेको छ । उसले प्रोजेक्टका लागि ल्याएका सामान निजी प्रयोगमा ल्याएको भन्दै परिषद्ले छानबिन गरेको थियो । छानबिनका क्रममा अनियमितता भएको पुष्टि भयो । त्यसपछि कारबाहीका लागि सिफारिस गर्दै परिषद्ले मन्त्रालयलाई प्रतिवेदन बुझाइसकेको छ । तर, कारबाही भोग्नुको बदला उक्त आइएनजिओले अहिले पनि एक अर्ब ४८ करोड ५६ लाख ६२ हजार रुपैयाँको स्वास्थ्यसम्बन्धी नयाँ प्रोजेक्ट सञ्चालन गरिरहेको छ । परिषद्ले दिएको जानकारीअनुसार एक वर्षयता नौवटा आइएनजिओको अनियमिततामाथि छानबिन गरिएको छ । जर्मनीको शान्ति लेप्रोसी, फिनल्यान्डको डेमो फिनल्यान्ड, अमेरिकाको पिएसआई नामक आइएनजिओमाथि छानबिन प्रक्रिया पूरा भएको छ ।विवरण मात्रै नेपालमा
समाज कल्याण परिषद्ले दिएको तथ्यांकअनुसार परिषद्मा प्रोजेक्ट स्वीकृत लिएर आएका आइएनजिओले ०१५ का लागि ११ अर्ब ६८ करोड ३२ लाख ६८ हजार दुई सय ८२ रुपैयाँ बजेट ल्याएका थिए । त्यसरी कार्यक्रम स्वीकृत लिने आइएनजिओको संख्या दुई सय छ । दुई वर्षपहिला दुई सय ६२ वटा आइएनजिओले परिषद्बाट कार्यक्रम स्वीकृत गराएका थिए । तर, ०१५ मा दुई सय १२ वटा आइएनजिओले मात्रै कार्यक्रम स्वीकृत गराएको परिषद्का एक कर्मचारीले जानकारी दिए । ती आइएनजिओको कुल बजेट भने ५२ अर्ब ७५ करोड ४३ लाख १६ हजार आठ सय ९० रुपैयाँ रहेको छ । आइएनजिओको बजेट प्रशस्त देखिने तर काम नदेखिने गरेको परिषद्का पूर्वसदस्य–सचिव रवीन्द्रकुमार स्वीकार गर्छन् । ‘पाँच वर्षको प्रोजेक्ट परिषद्बाट स्वीकृत गराउँछन् तर त्यसको रिपोर्टमाथिको छलफल भने तीन वर्षमा मात्रै हुने गर्छ । यसले उनीहरू के गर्छन् भन्ने यकिन गर्न सकिँदैन,’ रवीन्द्रकुमारले भने ।बजेट यकिन हुँदैन
आइएनजिओले नेपालमा ल्याउने बजेट पनि यकिन हुँदैन । परिषद्मा प्रोजेक्ट स्वीकृत गराएर आउने बजेट यथार्थ नहुने गरेको स्वयं परिषद्का कर्मचारी स्वीकार गर्छन् । आइएनजिओले प्रोजेक्ट स्वीकृत गराउँदा काम गर्ने क्षेत्रसहित बैंक खातासमेत उल्लेख गर्नुपर्छ । ‘प्रोजेक्ट पास गराउन यो काम त आइएनजिओले पूरा गर्छन् । तर, परिषद्लाई दिएकोबाहेकको बैंक खातामा डलर कारोबार हुने गरेकोसमेत भेटिएको थियो, त्यसको छानबिनको जिम्मेवारी राष्ट्र बैंकको हो । तर, अहिलेसम्म भएको छैन,’ पूर्वसदस्य–सचिव रवीन्द्रकुमारले भने । परिषद्ले केही वर्षपहिला डलर एटिएमसमेत फेला पारेको थियो । परिषद्ले अहिलेसम्म उक्त डलर एटिएम कसले सञ्चालन गरेको थियो भन्ने सार्वजनिक गरेको छैन । त्यसबारे राष्ट्र बैंकले समेत छानबिन गरेको छैन ।
आइएनजिओले ल्याउने बजेट यकिन नहुने अर्को कारणबारे रवीन्द्रकुमारले भने, ‘परिषद्सँग एउटा प्रोजेक्टको प्रस्तावमा सम्झौता गर्ने, डोनर एजेन्सीसँग अर्को प्रस्तावमा सम्झौता गर्ने गरेका छन् ।’ त्यसैगरी, लेखापरीक्षणमा समेत अनियमितता हुने गरेको उनको भनाइ छ । सिडियो कार्यालयमा बुझाउने लेखा परीक्षणको प्रतिवेदन, परिषद्मा बुझाउने प्रतिवेदन र डोनर एजेन्सीलाई बुझाउने प्रतिवेदन फरक–फरक भेटिने गरेको पनि उनको भनाइ छ । ‘कुनै आइएनजिओ त परिषद्मा वास्तविक रकमको १० प्रतिशत रकम मात्रै देखाउन पनि आउँछन् । तर, ऐनको अभावले कारबाही गर्न सकिँदैन,’ उनले भने ।परिषद् किन गर्दैन कारबाही
समाज कल्याण परिषद्ले आइएनजिओलाई कारबाही गर्न सक्ने हैसियत राख्दैन । परिषद्को ऐनमा आइएनजिओलाई कारबाही गर्ने क्षेत्राधिकार छैन । ऐनमा परिषद्सँग आबद्ध भएको संस्थालाई परिषद्को सिफारिसमा सरकारले निलम्बनसम्म गर्न सक्नेछ । सरकारले त्यसरी निलम्बन गरेर कार्यसमितिमध्येकै सदस्यबाट नयाँ कार्यसमिति बनाउन सक्छ । परिषद्ले भने दण्डित गर्न सक्दैन । ऐनले आइएनजिओको हकमा छुट्टै केही नबोलेको र यही कानुनी आधारमा टेकेर आइएनजिओलाई कारबाही गर्न नसकिने पूर्वसदस्य–सचिव रवीन्द्रकुमारले बताए ।संविधानमै आइएनजिओलाई मान्यता
नेपालको नयाँ संविधानले आइएनजिओलाई संवैधानिक हैसियत प्रदान गरेको छ । ऐनबाट नियमन हुने संघसंस्थालाई संवैधानिक हैसियत प्रदान गरेर संविधानसभाले गलत काम गरेको कानुन व्यवसायीहरूको भनाइ छ । पूर्वमहान्याधिवक्ता प्रा. डा. युवराज संग्रौला अहिलेको संविधानले संसारमा नै नभएको अभ्यास गरेर आइएनजिओमार्फत देश सञ्चालन गर्न खोजेको टिप्पणी गर्छन् । कानुन व्यवसायीहरूका अनुसार संविधानको धारा ५१ को ञ (१४) मा उल्लेख गरिएको उक्त बुँदा सबैभन्दा गलत र खतरानक छ । उक्त धारामा ‘सामुदायिक तथा राष्ट्रिय वा अन्तर्राष्ट्रिय गैरसरकारी संघसंस्थाको लगानी र भूमिकालाई जवाफदेही र पारदर्शी बनाउँदै त्यस्ता संस्थाको स्थापना, स्वीकृति, सञ्चालन, नियमन र व्यवस्थापनका लागि एकद्वार प्रणाली अपनाउने र राष्ट्रिय आवश्यकता र प्राथमिकताका क्षेत्रमा मात्र त्यस्ता संघसंस्थालाई संलग्न गराउने’ उल्लेख गरिएको छ । यसले आइएनजिओलाई लगानीकर्ताका रूपमा व्याख्या र मान्यता दियो संविधानमार्फत । ‘संविधानमा आइएनअिजोलाई छिराउनै हुँदैन, ती संस्थालाई ऐन वा नीतिबाट नियमन गर्ने हो,’ संग्रौलाले भने । त्यसमाथि आइएनजिओ कहिल्यै पनि लगानीकर्ता होइनन् । ती संस्थाले कहिल्यै पनि उद्योगधन्दामा लगानी गर्दैनन्, मात्र सहयोगी हुन् । कानुन आयोगका पूर्वसचिव तथा अधिवक्ता मोहन बन्जाडेको पनि यस्तै भनाइ छ । बन्जाडे भन्छन्, ‘संविधानमै गलत व्याख्या गरी गलत अभ्यास गरिएको छ ।’आइएनजिओको प्रभावमा संविधानका २९ धारा
असोज ३ गते जारी भएको नेपालको संविधानका २९ वटा धारा आइएनजिओको प्रभावमा लेखिएको कानुनविद्हरूको टिप्पणी छ– संविधानका धारा ४ को उपधारा १ मा उल्लेख धर्मनिरपेक्षतासम्बन्धी व्यवस्थादेखि संविधानको धारा ३०६ मा अल्पसंख्यकको परिभाषासम्ममा आइएनजिओको प्रभाव देखिएको छ । ‘संविधान निर्माणमा अर्बौं खर्चेर आइएनजिओले नेपालको संविधानमा प्रभाव देखाएका छन्,’ कानुन आयोगका पूर्वसचिव तथा अधिवक्ता मोहन बन्जाडेले भने ।
संविधानको धारा ७ मा सरकारी कामकाजको भाषामा देवनागरी लिपिमा लेखिने नेपाली भाषा नेपालको सरकारी कामकाजको भाषा हुनेछ भनियो । तर, राष्ट्रभाषाका रूपमा प्रयोग गरिएन । नेपाली भाषालाई राष्ट्रिय भाषाबाट अलग गरिएको छ । ‘खासगरी पृथ्वीनारायण शाहको पालादेखि नै नेपालको संस्कृतिमाथि पश्चिमाले प्रहार गरिरहेका थिए । अहिले त्यसैको निरन्तरता संविधानमा देखिएको हो,’ संग्रौलाले भने ।
धारा ५१ को क(२)मा उल्लेख गरिएको सहिष्णुता, ख (१) मा उल्लेख सांस्कृतिक रूपान्तरण, ग (५) मा उल्लेख धर्म, प्रथा, परम्परा, रीति, संस्कारको नाममा भएका विभेद, शोषण, अन्याय र असमानताको अन्त्य गर्ने विषय उल्लेख गरेर नेपाली संस्कृतिमाथि योजनाबद्ध प्रहार गरेको अधिवक्ता बन्जाडेको तर्क छ ।
त्यसैगरी, संविधानको धारा २१५ को उपधारा ४ मा उल्लेख गरिएको अल्पसंख्यक समुदायलाई स्थानीय निकायमा प्रतिनिधित्व गराउनेबारेको बुँदा आइएनजिओले धार्मिक समुदायको प्रतिनिधित्व गराउने योजनाअनुरूप थपिएको आशंका छ । अल्पसंख्यक जातिलाई प्रतिनिधित्व गराउन सकिने भए पनि अल्पसंख्यक समुदाय भनेर आइएनजिओले क्रिस्चियानिटीलाई परिभाषित गरेको कानुन व्यवसायीले टिप्पणी गरेका छन् । संविधानको धारा ३०६ मा ‘अल्पसंख्यकको परिभाषामा संघीय कानुनअनुसार निर्धारित प्रतिशतभन्दा कम जनसंख्या भएको धार्मिक समूह पनि सम्झनुपर्नेछ’ भनिएको छ । यो आइएनजिओले सीधा रूपमा गरेको धार्मिक राजनीति हो ।