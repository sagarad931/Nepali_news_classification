
﻿जब कुनै युवाले आत्महत्या गर्छ, मानवताका लागि त्यो सबैभन्दा दु:खद क्षण हुने गर्छ । कुनै शिक्षित, बुद्धिमान्, संवेदनशील र आफ्नो क्षमता देखाइरहेको युवालाई यहाँ कुनै विकल्प छैन भन्ने लाग्न थालेपछि त्यो झनै हृदयविदारक हुन्छ । हैदरावाद युनिभर्सिटीका २५ वर्षीय छात्र रोहित बेमुलाले मर्मस्पर्शी पत्र लेखेर आत्महत्या गरेपछि त्यही हृदयविदारक दृश्य देख्नुपर्‍यो । यस्तो आत्मघाती व्यवहारको एक हिस्सालाई व्यक्तिको विशिष्ट व्यक्तित्व र मानसिक गठनसित जोड्न सकिन्छ । तर, यो धेरैजसो वरिपरिको वातावरणसँग पनि जोडिएको हुन सक्छ । रोहितले आफ्नो पत्रमा उनको मृत्युका लागि कसैलाई दोषी ठहर्‍याएका त छैनन् । तर, उनले आफूलाई बहिष्कार गर्ने (उनलाई केही अन्य छात्रका साथ निलम्बित गरेर होस्टेल छाड्ने आदेश दिइएको थियो), अधिकारबाट वञ्चित गर्ने (उनको फेलोसिपमा ढिलाइ भयो, जसले गर्दा उनले आर्थिक कठिनाइ झेल्नुपर्‍यो), र भेदभाव (उनी दलित थिए) लाई लिएर आफ्नो पीडा व्यक्त गरेका थिए ।
जाँच अझै जारी छ, पूरै घटना विवरण थाहा भइसकेको छैन । तर, प्राप्त घटना विवरणबाट एउटा यस्तो शृंखला देखिएको छ, जसको परिणतिका रूपमा सो आत्महत्याको घटना भयो । रोहित विद्यार्थी राजनीतिमा सक्रिय थिए । सायद उनी याकुब मेमनको फाँसीको विरोधमा भएको प्रदर्शनमा सामेल थिए । त्यतिखेर उनको भाजपा समर्थित अखिल भारतीय विद्यार्थी परिषद् (एबिबिपी) सँग झगडा भएको थियो । यस्ता घटना कुनै पनि कोणबाट जायज हुँदैनन्, तैपनि यो राजनीतिक माहोल भएका भारतीय कलेजमा असामान्य भने होइन । तर, झगडा भइसकेपछि जे भयो, त्यो भने असामान्य थियो । घटनापछि स्थानीय सांसद तथा केन्द्रीय श्रममन्त्री बन्डारु दत्तात्रेयले केन्द्रीय मानव संसाधन विकासमन्त्री स्मृति इरानीलाई पत्र लेखेर युनिभर्सिटी जातिवादी, अतिवादी र राष्ट्रविरोधी राजनीतिको अखडा बनेको आरोप लगाए । यसपछि मानव संसाधन विकास मन्त्रालयले युनिभर्सिटीका कुलपतिलाई पत्र लेखेर उनले सो घटनामा के कस्तो कारबाही गरे भन्ने जवाफ माग गरे । परिणामस्वरूप रोहितसहित पाँच छात्रलाई निलम्बित गरी होस्टेलबाट निकालियो । निष्कासित छात्रहरूले विरोधस्वरूप युनिभर्सिटीको अगाडि नै एउटा पाल टाँगेर त्यसमा शरण लिए । त्यसैको केही दिपछि रोहितले आत्महत्या गरे ।
मन्त्रालयको पत्रको मस्यौदा के थियो र यसको पछाडि के उद्देश्य थियो भन्नेबारे कसैलाई थाहा नभए पनि हरेक दिनजसो नयाँ–नयाँ खुलासा भइरहेको छ । यस घटनापछि एकातिर युनिभर्सिटी र मानव संसाधन विकास मन्त्रालय युनिभर्सिटीलाई राजनीतिबाट मुक्त राख्न चाहन्छन् भन्ने जवाफ आउन सक्छ भने अर्कातिर स्वार्थहरूको भिडन्त प्रस्ट देखिन्छ । एबिबिपीको उजुरीसँगै भाजपाको नेतृत्वमा रहेका दुई मन्त्रालयले यति महत्त्व दिए, जसले गर्दा युनिभर्सिटीमाथि कारबाहीका लागि कडा दबाब पर्‍यो । यसका आधारमा यो अनुमान लगाउन कठिन छैन, यस घटनामा जाँच गर्न लामो समय लाग्नेछ र जाँचपछि पनि केही थाहा नहुन पनि सक्छ । यसबीच अनेक विचारधारा सम्बद्ध नेताहरू, विशेषगरी जसको दलित समुदाय भोटबैंक हो, हैदरावाद युनिभर्सिटी परिसरमा पुगे । म के बुझ्न सकिरहेको छैन भने सबैभन्दा बढी दु:खद पक्ष के
हो ? एक होनहार युवाको आत्महत्या अथवा आ–आफ्ना भोटबैंकलाई खुसी बनाउन नेताहरूको उहाँ उपस्थिति । यस घटनामाथि राजनीतिक दोषारोपणको नाटक त चलि नै रहनेछ । तर, यस घटनाले सिकाएको पाठमाथि भने सबैले ध्यान केन्द्रित गर्नु आवश्वक छ । हामीले जे–जसरी आफ्ना विश्वविद्यालय चलाइरहेका छौँ, त्यससित कैयन गम्भीर मुद्दा र बहस जोडिएका छन् । रोहितको आत्महत्या केवल भयावह नतिजा मात्र हो ।
सरकारी विश्वविद्यालयलाई दिइएको प्रबन्धनको स्वायत्तताको स्तर सबैभन्दा ठूलो मुद्दा हो । यी विश्वविद्यालय आमकरदाताको पैसाबाट सञ्चालित हुने भएकाले सरकारले यस्ता संस्थामाथि पूरा पर्दा लगाउन मिल्दैन । यसका साथै के मन्त्रालयले विशिष्ट घटनाक्रमबारे छानबिन गर्ने पत्र पठाउनु उचित थियो कि थिएन ? यो पनि प्रश्न छ अर्कातिर । विद्यार्थीको अनुशासन विश्वविद्यालयको विषय हुनुपर्छ कि स्थानीय सांसद, पुलिस या केन्द्रीय मन्त्रालयको ? के सरकारी कलेजपरिसरमा विद्यार्थी राजनीतिको अनुमति
हुनुपर्छ ? के यस्तो भयो भने स्वार्थहरूको भिडन्तमा विद्यार्थी हकहित जोखिममा पर्दैन ? विशेषगरी उनीहरूको सम्बन्ध सरकारसित जोडिएको विषयसित नहोस् । निलम्बित छात्रहरूलाई दिइएको सजाय जायज थियो या थिएन भन्ने थाहा छैन । यसलाई कसले जाँच गर्ने हो ? यदि यसको अधिकार विश्वविद्यालयलाई छ भने राजनेताहरूले कारबाहीका लागि पत्र लेख्नु उचित थियो या कारबाहीको विरोधमा विपक्षी नेताहरू विश्वविद्यालयपरिसरमा जम्मा हुनु ठीक थियो ? के पहिले नै यहाँ चारैतिर पर्याप्त मूर्खतापूर्ण राजनीति चलिरहेको छैन र ? यहाँ स्वायत्तताको स्तर केन्द्रीय मुद्दालाई मानिन्छ । रोहित आत्महत्या प्रकरणमा अन्य पक्ष पनि कारक देखिन्छन् । सरकारी कामकारबाहीमा किन यति बिघ्न ढिलासुस्ती हुन्छ ? प्रशासनिक कारणले फेलिसिपमा ढिलाइ भएको हो, यसमा कसैसित बदला लिने उद्देश्य राखिएको होइन भन्ने विश्वविद्यालयले दाबी गरिसकेको छ ।
यदि हामीले विश्वविद्यालयको यस दाबीमाथि विश्वास गर्‍यौँ भने पनि आखिर महिनौँसम्म निर्णय हुनबाट किन रोकिन्छ ? रोहितको पत्रमा भनिएको छ, आर्थिक समस्या नै आत्महत्याको सबैभन्दा ठूलो कारण हो । रोहितको दलित पहिचान र अन्य विद्यार्थीमाझ हुने भेदभाव पनि अर्को कारण रहेको छ । यस्तो भेदभाव निन्दनीय हुनुका साथै दुर्भाग्यपूर्ण वास्तविकता पनि हो, जसमा पहिचानलाई योग्यताको प्रमाण दिने गरिन्छ । यदि हामीकहाँ जातिमा आधारित आरक्षण नहुँदो हो त विश्वविद्यालय परिसरमा जातिको यति बढी प्रासंगिकता पनि हुने थिएन र यस प्रकारको मुद्दा पनि रहने थिएन । यदि हामीले जातिको साटो आर्थिक पछौटेपनलाई आरक्षणका आधार बनायौँ भने जातिसँग जोडिएको कलंकबाट मुक्त हुन सक्छौँ । आरक्षणबाट जुनजुन समुदायमा समानता ल्याउने योजना छ, प्रत्येक विश्वविद्यालयपरिसरमा सबैभन्दा बढी भेदभावको कारण त्यही बनिरहेको छ । के आरक्षणका लागि हामी कुनै उत्तम आधार अपनाउन सक्दैनौँ ? त्यसका लागि आज हामी जसरी विश्वविद्यालय चलाइरहेका छौँ, त्यसमा परिवर्तन नल्याई नहुने अवस्था छ । हामीले विश्वविद्यालयलाई जाति र राजनीतिबाट मुक्त गर्नुपर्छ ।(भगत भारतीय उपन्यासकार हुन्) भास्कर डटकमबाट