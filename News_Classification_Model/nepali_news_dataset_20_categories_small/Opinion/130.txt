
﻿मैले सुशीलजीलाई सादगीपूर्ण, झन्डै–झन्डै साधुको जीवन बिताउने लोकतन्त्रप्रति अत्यन्त निष्ठावान्, पार्टी र सिद्धान्तप्रति अविचलित योद्धाका रूपमा लिएको छु । लोकतान्त्रिक शक्तिहरूबीच एकता, सहकार्य हुनुपर्छ भन्नेमा उहाँ निष्ठापूर्वक लाग्नुभयो । यसबाट मात्रै मुलुकको आर्थिक विकास सम्भव छ भन्नेमा उहाँ विश्वस्त हुनुहुन्थ्यो । बिपी कोइरालाको एकता, सहकार्य र मेलमिलापको मान्यतालाई गहिरोसँग आत्मसात् गरेको र गिरिजाबाबुले अवलम्बन गरेका विचारलाई दह्रोसँग पक्रेको व्यक्तिका रूपमा मैले उहाँलाई स्मरण गरिरहनेछु । उहाँले सम्पूर्ण जीवन पार्टी राजनीति, मुलुक र प्रजातन्त्रप्रति समर्पण गर्नुभयो । राजनीतिक परिवर्तनको आन्दोलनमा निरन्तर लागिरहनुभयो । खासगरी, पञ्चायतविरोधी संघर्ष, २०४६ सालको बहुदलीय व्यवस्था स्थापनाको आन्दोलन र पछिल्लोपटक लोकतान्त्रिक गणतन्त्र प्राप्तिको आन्दोलनमा उहाँ अविचलित र इमानदारीपूर्वक क्रियाशील हुनुभयो ।
सुशीलजीसँग मेरो लामै सम्पर्क र सम्बन्ध रह्यो । ०६२/६३ मा तत्कालीन राजा ज्ञानेन्द्रको निरंकुश कदमविरुद्धको हरेक चरणका आन्दोलनमा उहाँ सक्रियताका साथ क्रियाशील रहनुभयो । तत्कालीन माओवादीको सशस्त्र द्वन्द्वमा प्रजातान्त्रिक शक्तिहरू मिलेर मात्रै आन्दोलन सफल हुन्छ भन्ने मान्यतामा उहाँ निरन्तर उभिनुभयो । पुष्पकमल दाहालजी प्रधानमन्त्री भएका वेला नेपाली सेनामा हस्तक्षेप हुँदा गलत कदमको विरोध गर्नुभयो । मेरो नेतृत्वमा सरकार निर्माणमा पनि उहाँले महत्त्वपूर्ण भूमिका खेल्नुभयो । संयुक्त सरकारको स्थायित्व र दिगोपनका लागि पार्टीका तर्फबाट सक्रिय हुनुभयो । संविधान जारी गर्ने वेला उहाँले प्रधानमन्त्रीका रूपमा सरकारको समेत नेतृत्व गर्नुभयो । त्यो वेला कुशलतापूर्वक नेतृत्व गर्नुहुन्छ कि हुन्न भन्नेमा देशले मात्रै होइन, संसारले उहाँलाई नियालिरहेको थियो । तर, संविधान जारी गर्न नदिने अनेकौँ दबाबसामु उहाँ अडिनुभयो र समयमै संविधान जारी गर्न सफल हुनुभयो ।
संविधान निर्माणको श्रेय
संविधान निर्माणलगायतका विषयमा दलहरूबीचको बैठकमा पनि उहाँले निरन्तर एकता, सहकार्य र मेलमिलापमै बढी जोड दिनुहुन्थ्यो । यसबाट मात्रै संविधान निर्माण सम्भव छ भन्ने उहाँमा आत्मविश्वास थियो । कांग्रेस सभापतिको हैसियतमा पार्टीका पक्षमा, कार्यकर्ताका पक्षमा उभिने कुरा अन्यथा थिएन । तर, उहाँको प्रस्तुति जहिले पनि लोकतान्त्रिक मूल्य–मान्यता, राष्ट्रिय हित र एकताको पक्षमा हुन्थ्यो । प्रधानमन्त्री निर्वाचित भएपछि संविधान जारी गर्ने दृढ निश्चय देखेर नै हामीले उहाँलाई सहर्ष स्वीकार गर्‍यौँ । संविधान निर्माणमा अनेकौँ समस्या आए, जटिलता देखिए । उहाँ सधैँ संविधान जारी गर्ने पक्षमा उभिनुभयो । धेरै पक्षले उहाँलाई विचलित बनाउन खोजे, राष्ट्रिय–अन्तर्राष्ट्रिय अनेक दबाब हुँदा पनि उहाँ प्रधानमन्त्री र कांग्रेस सभापतिको हैसियतमा संविधान जारी गर्ने कुरामा अडिग रहनुभयो । अन्तत: संविधान जारी भयो । उहाँले नै अडान लिनुहुन्नथ्यो, विपक्षमा उभिनुहुन्थ्यो भने समयमै संविधान जारी हुने कुरा सम्भव थिएन । यसर्थ, संविधान जारी गरेको श्रेय उहाँलाई दिने कुरामा कसैले पनि कन्जुस्याइँ गर्नुहुँदैन । संविधानसभाबाट संविधान जारी गर्न नेतृत्वकारी भूमिकाको श्रेय उहाँलाई जान्छ । संविधान कार्यान्वयनमा अग्रसरता
बैठकहरूमा रमाइलो माहोलका लागि हामी सुशीलजीलाई किन विवाह नगरेको भनेर जिस्क्याउाथ्यौा । तर, वैवाहिक जीवन मात्रै होइन, निजी जीवनप्रति उहाा कहिल्यै चिन्तित देखिनुभएन । घर, जग्गाजस्ता निजी सम्पत्तिप्रति उहाामा कहिल्यै मोह भएन ।

संविधान जारी भइसकेपछि कसरी कार्यान्वयन गर्ने भन्ने कुराप्रति उहाँ चिन्तित हुनुहुन्थ्यो । संविधान जारी गर्न जसरी अग्रसरता देखाउनुभयो, कार्यान्वयनमा पनि उहाँ त्यत्तिकै सक्रिय देखिनुभयो । पछिल्लो समय संयुक्त लोकतान्त्रिक मधेसी मोर्चाको आन्दोलन मत्थर पार्दै वार्तामार्फत समस्या समाधान गर्न पनि सुशीलजीले पहल गर्नुभयो । त्यसक्रममा नेतृत्वकर्ताको हैसियतमा समस्या समाधान गर्न पार्टीका तर्फबाट संसद्मा संविधान संशोधन प्रस्ताव दर्ता गराउनुभयो । अन्तत: संविधान संशोधनपछि मोर्चाको आन्दोलन मत्थर हुँदै समाधानउन्मुख भयो । मधेसी मोर्चाको माग सम्बोधनका लागि लचकताका साथ सबै दललाई समेटेर अघि बढ्ने सकारात्मक सक्रियता उहाँले देखाउनुभयो । देशभक्तिको भावना थियो । राष्ट्रिय एकता, सार्वभौमसत्ता, भौगोलिक अखण्डताप्रति उहाँ सचेत हुनुहुन्थ्यो । उहाँले भन्नुभएको थियो, ‘सम्झौता निश्चित दायरामा मात्रै हुनेछ ।’ यसर्थ, देशको चिन्ता गर्ने चिन्तनशील नेताका रूपमा उहाँले खेल्नुभएको भूमिका स्मरणीय हुनेछ ।
बैठकहरूमा जिस्किन्थ्यौँ
विभिन्न सन्दर्भमा विवाह नभएका मान्छेहरूमा कोमलता हुँदैन, सामाजिक पक्ष कम हुन्छ भन्ने चर्चा गर्ने गरिन्छ । बैठकहरूमा रमाइलो माहोलका लागि हामी सुशीलजीलाई किन विवाह नगरेको भनेर जिस्क्याउँथ्यौँ । तर, वैवाहिक जीवन मात्रै होइन, निजी जीवनप्रति उहाँ कहिल्यै चिन्तित देखिनुभएन । घर, जग्गाजस्ता निजी सम्पत्तिप्रति उहाँमा कहिल्यै मोह भएन । नेता–कार्यकर्ता, देश र जनतालाई नै आफ्नो घर–परिवार ठानेर उहाँ राष्ट्रिय हितमा क्रियाशील रहनुभयो । तसर्थ उहाँ सादगी जीवनको पक्षपोषक, विचार र अडानमा दृढ नेता हो । कम्युनिस्टप्रति नकारात्मक सोच राख्नुपर्छ भन्ने संस्कारबाट अघि बढेको मान्छेमध्ये एक हुनुहुन्थ्यो उहाँ । तर, कम्युनिस्टसँग मिलेर मात्रै राष्ट्रिय हित र लोकतन्त्रको संरक्षण–संवद्र्धन गर्न सकिन्छ भन्ने मान्यताका आधारमा इतिहासका परिवर्तनका हरेक मोडलाई आत्मसात् गरेर सहकार्य गर्दै अघि बढ्नुभयो । कम्युनिस्ट नेताहरूसँग व्यक्तिगत सम्बन्ध पनि सधँै सुमधुर रह्यो ।
बैठकमा नीतिकथा
सुशीलजीसँग विनम्रता थियो । म प्रधानमन्त्री, ठूलो दलको सभापति भन्ने अहंकार कहिल्यै देखिएन । बैठकहरूमा सबैका कुरा धैर्यका साथ सुन्ने, कम बोल्नेजस्ता एउटा असल मान्छेमा हुने मानवीय संवेदनशीलता थियो । यस्तो स्वभाव भएरै होला, कतिपय बैठकमा उहाँले नीतिकथा रोचक ढंगले राखेर बैठकको माहोल नै अर्कै बनाउने गरेको म स्मरण गरिरहन्छु । धेरै नबोलौँ, विचार गरेर मात्रै बोलौँ, जथाभावी बोल्दा अप्ठ्यारो हुन्छ, त्यसप्रति जवाफदेही हुनुपर्छ, मुखमा आयो भन्दैमा प्याच्च नबोलिहालौँ, जिब्रोबाट फुत्किएका कुराले मान्छेलाई च्वास्स–च्वास्स छुन्छ भन्नुहुन्थ्यो ।
प्रेरणादायी पक्ष
मान्छेका बानी आफ्ना ठाउँमा हुन्छन्, तर सुशीलजीका बानी र भनाइले एउटा असल मान्छेका रूपमा व्यक्तित्व निर्माणमा महत्त्वपूर्ण भूमिका खेल्न सक्छ । उहाँका भनाइबाट हामीले सधँैभरि प्रेरणा र शिक्षा लिन सक्नुपर्छ । अहिलेको स्वार्थी समाजमा नि:स्वार्थी, सादगी जीवन बिताउने कृष्णप्रसाद भट्टराई र उहाँजस्ता मान्छे विरलै छन् । यतिवेला राष्ट्र र जनताको हितलाई केन्द्रबिन्दुमा राखेर अघि बढ्नुपर्ने आवश्यकता छ । त्यसैले हामीले अघिल्ला पुस्ताका नेताबाट सिक्नुपर्ने धेरै कुरा छन् । सबैले राष्ट्र र जनतालाई माया गरौँ, दूरदृष्टि र कर्तव्यबोधका साथ देश निर्माणमा अघि बढौँ । हामीमा स्पष्ट ‘भिजन’, प्रतिबद्धता चाहिन्छ, मुलुकलाई कुशलतापूर्वक अघि बढाउन व्यवस्थापकीय कुशलता आवश्यक पर्छ । इतिहासको त्याग र बलिदानको कुरा गरेर मात्रै आज मुलुकलाई अघि बढाउन सकिँदैन । यस निम्ति व्यक्तिमा तदनुरूपको दक्षता, क्षमता, हरेक विषयवस्तुलाई गहिराइका साथ बुझ्न सक्ने गुणका साथै समष्टिगत रूपमा दृष्टिकोण अघि सार्न सक्नुपर्छ । ती गुण उहाँमा थियो ।
दोहोर्‍याएर नबोल्ने बानी
उहाँ कम बोल्ने मान्छे हो । कतिपय सन्दर्भमा हाम्रा बीचमा एकपटक बोलिसकेँ, अब तपाईंहरूलाई कसरी सम्झाऊँ भन्ने गर्नुहुन्थ्यो । कतिपय वेला त मेरो जिब्रोको समस्या छ, आज बोलेको बुझ्नुभएन भन्ने गर्नुहुन्थ्यो । पछिल्लोपटक उहाँले संविधान जारी गर्ने क्षणमा संसद्को बैठकमा राष्ट्रिय भावनाले ओतप्रोत हुने खालको निकै संवेदनशील सम्बोधन गर्नुभयो । उहाँको त्यही सम्बोधन संविधान निर्माणमा निर्णायक बन्यो । हामीले कुनै पनि व्यक्तिको नकारात्मक पक्ष होइन, सकारात्मक पक्ष अर्थात् राम्रा गुणबाट शिक्षा लिनुपर्छ । व्यक्तिको योगदानको समुचित मूल्यांकनसहित कदर गर्नुपर्छ । व्यक्तिको प्रतिष्ठामै आँच पुग्ने गरी मानमर्दन गर्नु राम्रो होइन ।
अन्त्यमा, सुशीलजीलाई निजी स्वार्थबाट मुक्त एउटा इमानदार, निष्ठावान् योद्धाका रूपमा राष्ट्रले इतिहासमा सम्झिरहनेछ । यस्तो योद्धाको असामयिक निधनबाट म ममार्हित छु । शोकको यस घडीमा म उहाँप्रति हार्दिक श्रद्धाञ्जली व्यक्त गर्छु । साथै, तेह्रौँ दिनको तिथिमा सिंगो कांग्रेस पार्टी र परिवारजनप्रति गहिरो समवेदना प्रकट गर्दछु ।