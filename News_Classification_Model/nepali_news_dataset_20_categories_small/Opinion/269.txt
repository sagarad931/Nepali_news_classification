
﻿समाजवादउन्मुख अर्थव्यवस्थाको दिशानिर्देश
नेपाली जनताले नयाँ संविधानमार्फत लोकतान्त्रिक गणतन्त्रात्मक व्यवस्था संस्थागत गरेका छन् । नयाँ संविधानपछि पहिलो बजेट ल्याउने तयारी भइरहेको छ । आर्थिक कार्यक्रमको हकमा नयाँ संविधानले दुईवटा प्रस्तावना स्पष्ट गरेको
छ : एउटा समाजवादउन्मुख अर्थतन्त्र र अर्को सार्वजनिक–निजी–सहकारी साझेदारीलाई सँगै लिएर जाने प्रणाली । समाजवादउन्मुखको अर्थ गरिब, विपन्न, अप्ठ्यारोमा परेको, पछाडि पारिएको वर्गको पक्षमा, महिला तथा अपांगको पक्षमा, केटाकेटी र वृद्धवृद्धाको पक्षमा सामाजिक सुरक्षाका प्रावधानलाई लिएर जाने हो । तर, त्यसलाई अघि लिएर जाँदा मेगा प्रोजेक्टलाई पनि सँगसँगै लैजानु पर्छ । हामीले छलाङ मार्ने किसिमले काम गर्न सकेनौँ भने विकासलाई अगाडि बढाउन सक्दैनौँ । जसले सामाजिक सुरक्षाका कार्यक्रममा पनि प्रभाव पार्छ । समाजवादउन्मुख अर्थतन्त्रका सूचकलाई विकास गर्न जरुरी छ ।
तसर्थ, अहिले नेपालको चुनौती भनेको पुँजीवादलाई नेपालमा विकास गर्ने क्रममा गरिब र विपन्न वर्गको पक्षमा काम गर्न सक्ने बनाउँदै लैजानु हो । मेगा प्रोजेक्टका लागि ठूलो पुँजी र प्रविधि आवश्यक पर्छ । त्यो नेपालबहिरबाट पनि लिनुपर्ने हुन्छ । तर, त्यसरी लिँदा बहुराष्ट्रिय संस्था वा कम्पनीको स्वार्थका आधारमा होइन, हाम्रो आवश्यकता र इच्छाअनुसार ल्याउनुपर्छ । समाजवादउन्मुख अर्थतन्त्र भनिरहँदा हामीले नेपाल अब संघीय संरचनामा जाँदै छ भन्ने भुल्नु हुँदैन । त्यस क्रममा हामीले सेवाप्रवाह चुस्त–दुरुस्त बनाउन आवश्यक छ । साथै गरिब तथा विपन्न वर्गलाई सुरक्षा र राहत दिनुपर्ने हुन्छ ।
दक्षिणपन्थी पार्टीहरूलाई संविधानमा परेको समाजवादउन्मुख अर्थ–व्यवस्थाबाट टाउको दुख्न थालेको पनि देखिएको छ । उनीहरूलाई विपन्न र अप्ठ्यारोमा परेको वर्गलाई कनिका छरेजसरी सुविधा दिन लागिएको हो कि भन्ने लाग्न सक्छ । ६०–७० प्रतिशत जनता अहिले पनि ३० प्रतिशत जिडिपीमा योगदान गरिरहेका छन्, बाँकी ३० प्रतिशतले बाँकी ७० प्रतिशत जिडिपीमा एकाधिकार कायम गरिरहेका छन् । विकासका क्रममा धनी र गरिबबीचको खाडल बढाउँदै लैजाने होइन, समानुपातिक विकास गरेर न्यायपूर्ण समृद्धि हासिल गर्नुपर्छ । समाजवादका सूचकांकहरूलाई कायम गरेर नेपाल सरकारले संविधानको मर्म र भावनाअनुसार बजेट ल्याउनु जरुरी छ ।
कुन मोडल अपनाउने ?
उदारवाद र समाजवादलाई लिएर तिखो विभाजन वा द्वन्द्व आवश्यक छैन । धेरै समाजवादी देशले पुँजीवादको पँुजीलाई उपयोग गर्ने तथा पुँजी विकासको नीतिलाई अवलम्बन गरेका छन् । त्यस्तै उदारवादीले पनि समाजवादी अर्थ–व्यवस्थाका कार्यक्रम ‘इन्कर्पोरेट’ गरेका छन् । अर्थात् उदारवादी अर्थतन्त्रभित्र पनि समाजवादी विशेषता हुन्छ । तसर्थ, नेपालको विशिष्ट परिस्थितिलाई ध्यानमा राख्दै हामीले खुला अर्थतन्त्रका पनि केही विषयवस्तुलाई लिनुपर्छ । एकप्रकारले यी दुई अर्थ–व्यवस्थाको बीचमा बसेर हाम्रो परिस्थिति र आवश्यकताअनुसार नयाँ मोडलको विकास गर्नुपर्छ । राष्ट्रिय स्वाभिमानी अर्थतन्त्र निर्माण गर्नुपर्छ । त्यस क्रममा दुवै प्रणालीका राम्रा पक्षलाई उपयोग गर्ने रणनीति लिनुपर्छ । केही विषयवस्तु नीति तथा कार्यक्रममा आइसकेको छ । बजेटमा ती मुखरित हुनुपर्छ ।
हामीले समाजवादी र उदारवादी कार्यक्रमको बीचमै बसेर त्यो मोडल विकास गर्न खोजिरहेका छौँ । माग र आपूर्तिको सन्तुलन मिलाउन बजारलाई छोडिरहेका छौँ । वृद्धवृद्धलाई दिने भत्ता भनेको उनीहरूले काम नगरे पनि दिने सुरक्षा हो, सम्मान हो । राज्यले केही वर्ग, समूहलाई आरक्षण दिइरहेको छ । स्वतन्त्र बजारलाई छाडेको भए हुम्लामा बाटो बनाउनुभन्दा सिन्धुपाल्चोकमा बनाउनु नाफामूलक हुन्छ । त्योभन्दा नाफामूलक काठमाडौंमा बनाउनु होला, तर त्यसो भनेर राज्यले पिछडिएका क्षेत्रका जनताप्रतिको कर्तव्य भुल्न सक्दैन, हुँदैन ।
तसर्थ, नेपाली जनताको पक्षमा र राष्ट्रिय स्वाभिमानी अर्थतन्त्र निर्माणको पक्षमा हुने गरी नेपालले उपर्युक्त बाटो तय गर्नुपर्छ । समाजवाद भन्नेबित्तिकै उदारवादी अर्थतन्त्रका पक्षधर पनि तर्सन जरुरी छैन, लौ संविधानमै समाजवादउन्मुख भनियो, अब हाम्रो निजी लगानी के हुने हो भने त्रसित हुनु पर्दैन । त्यस्तै समाजवादी अर्थतन्त्र पक्षधरले पनि उदारवादी कार्यक्रमबाट केही सिक्नै हुँदैन, लिनै हुँदैन भन्ने सोच्नु हुँदैन ।
दिगो विकास रणनीतिमार्फत सन् ०३० सम्म प्रतिव्यक्ति वार्षिक आय २५ सय डलर बनाउने योजना बनाइएको छ । त्यो हासिल गर्न कमसेकम ६–७ प्रतिशत आर्थिक वृद्धिदर चाहिन्छ, त्यसो गर्न दुवै पक्ष समाविष्ट हुने गरी हामीले रणनीति बनाएर जाने गरी बौद्धिक कौशल देखाउन जरुरी छ ।
बजेटले दिनुपर्ने जोड
यो बजेटले प्रदेशकेन्द्रित संरचनालाई जोड दिनुपर्छ अनि मात्र जनतालाई परिवर्तनको अनुभूति हुन्छ । यो भनेको नयाँ संविधानको कार्यान्वयनको सुरुवात पनि हो । सन् ०३० सम्म विभिन्न लक्ष्य भेट्ने गरी दिगो विकास रणनीति बनाइएको छ, त्यसलाई सम्बोधन गर्नुपर्‍यो । राष्ट्रिय योजना आयोगले आर्थिक वर्ष ०७३/७४ का लागि आधारपत्र पारित गरेको छ, जुन सोमबार मात्र राष्ट्रिय विकास परिषद्बाट पारित भएको छ, लाई लागू गर्ने कार्ययोजना बनाएको छ, त्यो पनि समेटिनुपर्छ ।
बजेटले अहिले जोड दिनुपर्ने केही मुख्य क्षेत्र छन् । एउटा हो, ऊर्जा । यसलाई उच्च प्राथमिकतामा राख्नुपर्छ । ऊर्जाले अन्य सबै विकासलाई आधार प्रस्तुत गर्न सक्छ । नेपालमा खासगरी जलविद्युत् ऊर्जाको अपार सम्भावना छ, तर सोहीअनुसार सदुपयोग गर्न सकिएको छैन । त्यसकारण यो बजेटले त्यसका लागि केही ठोस कार्यक्रम ल्याउन जरुरी छ ।
त्यससँगसँगै प्रदेशकेन्द्रित विकासका विशिष्टता के छन् भनेर पत्ता लगाउनुपर्‍यो । जस्तै, इलाम तुलनात्मक विकसित छ । त्यो किनभने दार्जिलिङले गर्दा इलाम पनि एउटा हब बन्न गयो । इलामको दार्जिलिङ प्रभावलाई प्रयोग गर्न सक्यो । एउटा सर्किटले गर्दा पर्यटक इलामसम्म गए ।
यस्तो प्रयोग अन्यत्र गर्न सकिन्छ, सुदूरपश्चिमको धनगढीमार्फत नेपालका खप्तड र रामारोशनलाई भारतको हरिद्वार र दिल्लीसम्म जोड्ने हो भने विकासको नयाँ सम्भावना आउन सक्छ । अर्थात् प्रदेशकेन्द्रित विकासको केही न केही नयाँ मोडल ल्याउनुपर्छ । प्रत्येक प्रदेशमा दुई– तीनवटा राष्ट्रिय महत्त्वका कार्यक्रम सुरु गर्न सकिन्छ ।
अर्को महत्त्वपूर्ण काम भनेको उत्तर–दक्षिण कोरिडर खोल्नेतिर ध्यान दिने हो । त्यसमार्फत ठूलो अर्थतन्त्र भएका, तुलनात्मक विकास गरेका दुई ठूला बजारबाट लाभ लिन सकिन्छ । यसबाट कुनै एउटा देशसँगको निर्भरता पनि कटौती हुन्छ । एउटा प्रदेशमा कम्तीमा एउटा उत्तर–दक्षिण नाका पर्न सक्यो भने त्यसले प्रदेशकेन्द्रित विकासलाई पनि टेवा पुर्‍याउँछ । यसले चीनद्वारा प्रस्तावित ‘सिल्क रोड’ लाई पनि सम्बोधन गर्छ । चीन र भारतको कनेक्टिभिटीमा योगदान गरेर हामीले करोडौँ पर्यटक नेपाल भित्र्याउन सक्छौँ । चीनबाट भारत जाने वा भारतबाट चीन जाने अथवा बाहिरबाट यहाँ हुँदै ती देश जाने वातावरण मात्र बनाउन सक्यौँ भने देश कायापलट हुन्छ ।
एउटै बजेटले यी सबै  विषय सम्बोधन गर्न सक्छ, गर्नुपर्छ भन्ने पनि उपर्युक्त हुन्न । तर, त्यसका सम्भावनाहरूको अध्ययन गर्ने, फिजिबिलिटी अध्ययन गर्न थाल्नेतिर यो बजेटले भने ध्यान दिनैपर्छ । बजेटले मेगा प्रोजेक्टलाई पनि जोड दिनुपर्‍यो । यसका साथै, समाजवादउन्मुख एवम् स्वाभिमानी अर्थतन्त्र निर्माण गर्ने पार्टीहरूको गठबन्धन सरकार भएकाले जनताको पक्षमा डेलिभरी दिने कार्यक्रम ल्याउन आवश्यक छ ।
खर्च गर्ने क्षमतामा अभिवृद्धि
हाम्रो मूल समस्या भनेको नीति, कार्यक्रम तथा बजेट राम्रो आउने तर त्यो कार्यान्वयनचाहिँ हुन नसक्ने हो । चालू आर्थिक वर्षको अन्त्य हुन दुई महिनाभन्दा कम समय छ, तर पुँजीगत खर्चको २५–३० प्रतिशत पनि खर्च हुन सकेको छैन । तसर्थ, कार्यान्वयन पक्षमा सुधार गर्नुपर्छ । जस्तै, सडक विभागले उसलाई दिएको ५० अर्ब खर्च गर्न सकिरहेको छैन भने रातो किताबमा लैख्दैमा वा उसलाई पैसा थप्दैमा काम हुँदैन । झन्डै सय वर्षमा ७००–८०० मेगावाट बिजुली निकाल्ने विद्युत् प्राधिकरणलाई नै १२ सय मेगावाटको बुढिगण्डकी दिइयो भने काम गर्न सक्दैन भन्ने होइन ‘ओभरलोड’ हुन्छ ।
तसर्थ, खर्च गर्न पनि नयाँ संयन्त्रको विकास गर्न जरुरी छ । बुढिगण्डकी, फ्रास्ट ट्रयाकजस्ता मेगा प्रोजेक्टका लागि उच्चस्तरीय विकास समिति वा प्राधिकरणजस्ता संयन्त्र, ऐन बनाएर काम गर्न सकिन्छ । यस्ता आयोजनालाई मन्त्रालय र विभागमा लगेर गुजुल्ट्याउने होइन, छुट्टै निकाय बनाएर काम गर्ने संयन्त्र बनाइदिनुपर्छ ।
अब हामी संघीय तथा प्रादेशिक संरचनामा जाँदै छौँ । बजेटले सोहीअनुसार दिशानिर्देश गर्नुपर्छ । हिजो क्षेत्रीय आधारमा केन्द्रित हुन्थ्यो बजेट, अब त्यसलाई प्रदेशअनुसार ढाल्नुपर्छ । अब प्रदेश सरकार पनि बन्छ, स्थानीय निकाय गठन हुन्छ । तसर्थ, अब स्थानीयस्तरमा गरिने कामलाई स्थानीय निकायलाई दिनुपर्छ । जस्तै, घरघरमा पोल गाड्ने काम विद्यत् प्राधिकरणले होइन, स्थानीय निकायले गरोस् ।
विदेशीले दिएका सहयोग पनि समयमा खर्च हुन सकेको छैन । यता पैसा खर्च हुन नसक्ने, उता जनताले राहत नपाउने विडम्बना छ, जसले विकासलाई प्रत्यक्ष रूपमा प्रभाव पारिरहेको छ । अहिले नेपालको सबैभन्दा ठूलो अभाव अनुगमनको हो । अझ त्योभन्दा महत्त्वपूर्ण दण्ड र पुरस्कारको यथोचित व्यवस्थाको अभाव पनि हो । तसर्थ, बजेटमा राम्रो लेखेर मात्र विकास हुन्न । तर, यसको अर्थ सपना नै देख्नुहुन्न अर्थात् बजेटमै महत्त्वाकांक्षीजस्ता लाग्ने योजना समावेश गर्नुहुन्न भन्नेचाहिँ सही होइन ।
(राष्ट्रिय योजना आयोगका पूर्वउपाध्यक्ष देवकोटा नेपाल बुद्धिजीवी परिषद्का अध्यक्ष हुन्)