
﻿
थाहा छैन, गगन थापा मात्रै हो कि गगन थापाहरू पनि भन्न मिल्छ ? तर, म त्यस पुस्ताका विश्वप्रकाश शर्मा, प्रदीप पौडेल, कल्याण गुरुङलगायत युवालाई समेत मिसाएर ‘हरू’ भन्दै छु । अरू पनि छन् होलान् । कुन्नि किन हो कांग्रेसको नेतृत्व ०२१ सालको तरुण दल, ०२६ सालको नेविसंघ, र अलिअलि ०३६ सालको नेविसंघसम्ममा अड्केर बसेको छ । त्यसबाहेक छन् आन्दोलन राजनीतिमा कोही न कोहीसँग जोडिएका या आफ्नै इतिहास बनाएकाहरू, जस्तो शेखर (र कोइरालाहरू) महेश, सिटौला, नरहरि, सिंह, निधी, केसी र रामशरण । मेरो समकालीन विद्यार्थी राजनीतिमा सक्रिय रहेका बलबहादुर, प्रकाशशरण, बालकृष्ण खाण, चन्द्र भण्डारी, कमला पन्त, एनपी साउद, धनराज गुरुङहरू सक्रिय त छन्, तर तिनको सक्रियताले पार्टीको मुख्य नेतृत्वमा दाबी गर्ने हैसियत आर्जन गरेजस्तो देखिएको छैन । महाधिवेशनको सन्दर्भमा गगन थापाले महामन्त्रीको उमेदवारी दाबी गरेकाले मात्र उनको पुस्ताका कुरा गर्नुपरेको हो ।
अर्को कुरा पनि गरिहालौँ, नेतृत्व हस्तान्तरणको आफ्नै प्रक्रिया हुन्छ र त्यसले पुस्तान्तरणका लागि एउटा लामो समय लिन्छ, विशेषगरी हाम्रो जस्तो आन्दोलनबाट हुर्केका राजनीतिक दलले सत्ता चलाएको पिछडिएको संस्कृति भएको समाजमा । सिद्धान्त, पुस्तक या पार्टी विधानमा जेसुकै लेखिएको भए पनि लोकतन्त्रको अभ्यास अझै पनि चकलेट जस्तो हो, पार्टीको मुखमा परेपछि पग्लेर जान्छ । यसलाई उछिन्न निकै साहस र उठेको व्यक्तित्व या विशिष्टता चाहिन्छ । प्रस्टीकरण पनि दिइहालौँ, मलाई नेपाली कांग्रेस र गगन थापाका राजनीतिक विचार मन पर्दैनन् । तर, एउटा नागरिकका रूपमा म सोच्छु, जब कांग्रेस सत्ताको एउटा विकल्प हो र कुनै पनि निर्वाचनबाट कांग्रेस सत्तामा जाने सम्भावना रहिरहन्छ भने त्यसका तर्फबाट सरकारको नेतृत्व गर्न यो नयाँ पुस्ता नै आए हुन्थ्यो, गगन थापाहरू नै आए हुन्थ्यो भन्ने मेरो स्वार्थले भनिरहन्छ । त्यो स्वार्थ हो, कमसेकम आउने मानिसहरू थोरै समाज र लोकतन्त्रप्रति, नयाँ पुस्ताप्रति उत्तरदायित्व बोध गर्ने र आफ्ना अकर्मण्यताप्रति लज्जाबोध गर्ने खालको होस् । मलाई गगन थापाको पुस्ताले हाम्रो समयको राजनीतिक विसंगति र विकृतिबाट आफूलाई जोगाएको छ भन्ने पनि लाग्दैन । प्रत्यक्ष कार्यकारी निर्वाचनका सम्भावना नहोउन्जेल हामीले यिनै प्रक्रियाबाट (एमाले, एमाओवादी या अरू जो भए पनि) विकल्प छान्नुपर्ने बाध्यता छ । यसैले कांग्रेस महाधिवेशनमा के हुनुपर्ने तर के हुँदै छ भन्नेबारे एउटा पर्यवेक्षकीय टिप्पणी गर्न यो आलेख खर्च हुनेछ ।
केही सातायता देशको राजनीतिक चर्चाको एउटा हिस्सा कांग्रेस महाधिवेशनले ओगटेको छ । कांग्रेसहरू सक्रिय भएका छन्, जिल्ला र गाउँतिर प्रवेश गरेका छन् । मुख्य नेतृत्वका लागि तीनजनाले दाबी गरेका छन्, कोइराला, देउवा र रामचन्द्र । कोइराला र रामचन्द्रबीच सहमति भएन भने सभापतिमा देउवाले बाजी मार्नेमा कसैले शंका गरेको देखिन्न । अरू केही दोस्रो तहका नेता छन्, आफूलाई यी तीनजनामध्ये कसको पक्षमा उभ्याउँदा पदाधिकारीमा प्रवेश पाइन्छ भनेर चिन्तामा परेका तथा देउवा र कोइराला खेमामा लंगुरझैँ हल्लेर सुरक्षाको प्रत्याभूति खोजिरहेका । त्यसपछि तेस्रो र चौथो पुस्ता छ, यस पुस्ताले ०३६ देखि ०६० सम्मका विद्यार्थी नेताहरू र अनेक ढंगले सक्रिय भएकाहरूको लामो पंक्तिको प्रतिनिधित्व गर्छ । गगनहरूचाहिँ यो पुस्ताको पुछारमा पर्छन् । यी सबै कतै न कतै महाधिवेशनपछिको नेतृत्वमा दाबी गरिरहेका छन् । तर, विडम्बना यत्ति छ, कांग्रेसको पदाधिकारी या सभापति भएर तिनले देशहितको प्रतिनिधित्व कसरी गर्छन्, देशलाई उन्नति र समृद्धितिर लैजाने तिनको सपना या योजना के हुन् तथा अबको मुख्य राजनीतिक मुद्दा के हुन् भन्नेमा तिनको बहसले प्रवेश नै पाएको छैन । एकप्रकारले भन्दा सुशील कोइरालादेखि गगन थापासम्म सबै व्यक्तिको कुरा गरिरहेका छन् । कांग्रेस पार्टीको कुरा दोस्रो प्राथमिकतामा छ । देशको कुरो त तिनको समझमै देखिएको छैन । कांग्रेस महाधिवेशनका सन्दर्भमा भएका बहसको सबैभन्दा निम्छरो र वाक्कलाग्दो पक्ष यही हो ।
कोइराला, देउवा र पौडेलका दाबीमा कुनै नयाँ र उत्साहजनक विषय या तर्क देखिन्नन् । केही बासी तर्कलाई पाइन हाल्ने प्रयास रामचन्द्रले गरेका छन् तर देउवा र कोइरालासँग त त्यत्तिका तर्क पनि छैनन् । खै किन हो यसपालि नरहरि आचार्य कुनै राजनीतिक तर्क र बहसमा सामेल देखिएका छैनन् । पछिल्लो समय संस्थापन पक्षका विचारकका रूपमा उनले मन्त्रिपरिषद्मा भूमिका खेलेपछि सम्भवत: समाजमा र कांग्रेसभित्रको आफ्नो वैचारिक छवि र अपिल दुवै गुमाएका छन् । अहिले जेजति पनि दोस्रो या तेस्रो पुस्ताका कांग्रेसी नेता बहसमा देखा परेका छन्, तिनले आफ्नो औचित्य पुष्टि गर्न सुशील, देउवा या रामचन्द्रको उमेरलाई आधार बनाएका छन् । कोइरालाका हकमा उनको पार्टी सञ्चालनको निकम्मा कार्यकाल आलोचनाको विषय भए पनि संविधान निर्माणमा नेतृत्व गरेको र पछिल्लो निर्वाचनमा पार्टीलाई पहिलो स्थानमा पुर्‍याएकाले ठाडो आक्रमण भने भएको छैन ।
दिक्क लाग्ने अर्को कुरा के छ भने युवापुस्ताका भनिने नेताहरूका अभिव्यक्तिहरू छक्क लाग्ने गरी उमेरकै दाबीमा केन्द्रित देखिन्छन् । तिनीहरूको एउटै तर्क दोहोरिएको छ कि अब बुढाले होइन, युवाले नेतृत्व गर्न पाउनुपर्छ । केहीले तीन शीर्ष नेतालाई बिदा दिने कुरा गरेका छन् र केहीले सुशीललाई मात्र बिदा दिए पार्टी गतिशील बन्ने दाबी गरेका छन् । केही दिनअघि गगन थापाले बोलेको भनेर छापिएको एउटा समाचारमा आँखा गएको थियो । उनी भन्छन्, ‘अहिलेको महामन्त्री पुस्ताले सभापति चलाओस्, महामन्त्रीमा युवा आउँछन् । यो पनि फगत पुस्ताको दाबी थियो । किन युवा चाहिने हो महामन्त्रीमा ? किन महामन्त्री पुस्ता सभापति बन्ने हो ? कोइराला, देउवा या पौडेलको औचित्य किन सकिएको हो ? धेरैको जवाफ एउटै छ उनीहरूको उमेर । कोइराला वृद्ध भन्न सुहाउने भए पनि पौडेल र देउवाको उमेरले नै नेतृत्व गर्न नसक्ने भएको आरोप त्यति सत्य होइन । तर, कांग्रेसीहरू जो छन् उनीहरूलाई मानिस त योग्य हुन् तर उमेरले छेक्यो भन्ने कुतर्क गरिरहेका छन् । आफ्नो दाबीको आधार पनि उनीहरू युवा हुनुमा मात्र गरिरहेका छन् । यो टिठलाग्दो अवस्था हो ।
देश अनगिन्ती समस्याले ग्रस्त छ । यस्तो समस्याको एउटा ऐतिहासिक प्रक्रिया छ । राणा या पञ्चायत या राजाहरूलाई दोष लगाएर समाजको अधोगतिको जिम्मेवारी पन्छाउने समय सकिएको छ । तर, अविकासको जरो त जंगबहादुरसम्म पनि जान्छ । महेन्द्र, वीरेन्द्रका जनतालाई राजनीतिक प्रक्रियामा सामेल हुनबाट रोक्ने अधिनायकवादी विचारधारासम्म पनि जान्छ । तर, यो मात्रै त इतिहास होइन । कमसेकम ०४७ सालपछिको देशको नेतृत्व मूलत: अहिलेको नेतृत्वले नै गरेको हो । त्यसमा पनि कांग्रेस नै अहिलेको सबैजसो आर्थिक तथा सामाजिक नीतिका लागि जिम्मेवार छ । यी वर्षमा सबैभन्दा बढी समय सरकारको नेतृत्व कांग्रेसले गरेको हो । केही कांग्रेसहरू नागरिकको स्मरणशक्ति अल्पकालीन हुन्छ भन्ने हास्यास्पद मान्यताझैँ अहिलेको सरकारलाई आलोचना गर्नमा समय खर्च गर्छन् । भुइँचालो गएपछिको ६ महिना कांग्रेसकै नेतृत्वमा सरकार थियो भन्ने बिर्सन खोज्छन् उनीहरू । नाकाबन्दी लगाइँदा, मधेस आन्दोलन चल्दा कांग्रेसकै नेतृत्वमा सरकार थियो, जसरी संविधान जारी गर्दा कोइराला प्रधानमन्त्री थिए भन्ने सत्य हो । अर्थात् देशको अहिलेका जल्दाबल्दा समस्याको रोपाइँ कांग्रेसका पालामा भएको थियो । कांग्रेसको महाधिवेशन चल्दा र देशभर कांग्रेसी सभा चल्दा यी विषयमा कांग्रेसका विकल्प के हुन्, यसका समाधान के हुन् भन्ने विषयमा बहस हुनुपर्ने होइन ?
देशको आर्थिक अवस्था दिनानुदिन शिथिल बन्दै छ । त्यसमाथि भारत र चीनको अर्थतन्त्रसमेत मन्दीतिर धकेलिने संकेत आएका छन् । मध्यपूर्वको अर्थतन्त्र जहाँ नेपालका झन्डै २० लाख युवायुवती श्रम गर्न जान्छन्, तेलको मूल्यमा आएको गिरावटपछि मन्दीतिर जाने संकेत आएका छन् । यस वर्षको आर्थिक वृद्धिदर नकारात्मक हुने निश्चित जस्तै भएको छ । यसको अर्थ हो, यो वर्ष देशको रोजगार बजारमा कुनै नयाँ अवसर सिर्जना हुनेछैन । भएका रोजगारीका अवसर पनि अझै घट्नेछन् । आर्थिक वर्षको पहिलो ६ महिनासम्म पनि विकास बजेटको सात प्रतिशत मात्रै खर्च भएको छ । व्यापार तस्कर र डनहरूको कब्जामा जान लागेको छ । भूकम्प, नाकाबन्दी र राजनीतिक आन्दोलनका कारण थप पाँचदेखि सात प्रतिशत मानिस गरिबीको रेखामुनि धकेलिनेछन् । यसको अर्थ हो आउने केही वर्षसम्म ती परिवारको स्वास्थ्य, शिक्षा र अन्य दैनिक आवश्यकताका वस्तु तथा सेवामाथिको पहुँच घट्नेछ । गरिबीको नयाँ दुश्चक्र थालनी हुनेछ । यस विषयमा युवा नेतृत्वले विकल्प दिनुपर्दैन पार्टीसमक्ष ? आफ्ना मतदातासमक्ष ? नदिने भए किन चाहियो उमेर कम भएको या कम भोटा फटालेको कुनै जुँगामुठे ठिटो ? ठेलो जित्न त होइन होला । भारी बोक्न पनि पक्कै होइन होला । सगरमाथा चढ्न या म्याराथन जित्न पनि होइन होला । तिनले त नीति निर्माणमा हस्तक्षेप गर्ने हो ।
देश संघीय व्यवस्थामा प्रवेश गरेको छ । अझै पनि कतिपय समुदायले संविधानलाई स्वीकार गर्न सकिरहेका छैनन् । स्थानीय निकायहरूको निर्वाचन नहुँदा स्थानीय विकास निर्माण र न्याय निरुपणको काम पनि प्रभावित छ । प्रादेशिक संरचना निर्माण गर्नु छ । स्थानीय निकायको पुनर्संरचना र निर्वाचन गर्नु छ । स्थानीय निकाय कस्ता, कति र केके आधारमा पुनर्संरचना गर्ने भन्ने प्रश्नमा कांग्रेस महाधिवेशनमा न बहस छ, न युवासँग कुनै प्रस्ताव ।
नाकाबन्दीको छेकोमा नेपालको परराष्ट्र सम्बन्ध र आत्मनिर्भरताका विषयलाई तिनले बहसमा ल्याउनुपर्दैन ? भारत र चीनसँगका नेपालका सम्बन्धमा केकस्ता रणनीतिक दृष्टिकोण बनाइने हो, देशको औद्योगिकीकरण कसरी गरिने हो, पिछडिएको निर्वाहमुखी खेती प्रणालीलाई कसरी आधुनिक र आत्मनिर्भर बनाउने हो ? अहिले पनि गरिबी र जमिनको स्वामित्वबीच गजब सकारात्मक ‘को–रिलेसन’ छ । गरिबी गाउँमा बढी छ । अनि गाउँमा गरिब भनेको जमिन थोरै भएको मानिस नै हुन्छ । यसको समाधान कसरी गर्ने हो ? जमिनको उत्पादकत्व कसरी बढाउने र युवालाई देशभित्र रोजगारीको विकल्प के कसरी दिने भन्ने प्रस्ट भिजन नभएको मानिस कसरी युवा हुन्छ ? राजनीतिको विषय कविता या गीत लेख्नु, कुनै भावुक प्रेमपत्र लेख्नु या चौतारीमा बसेर विरहका गीत गाउनु अवश्य होइन । मञ्चमा चढेर देशका नाममा रुँदै आँसु झारे पनि केही लछारपाटो लाग्ने होइन । त्यसका लागि त एउटा विचार, सिद्धान्त र त्यसअनुरूपको कार्यक्रमिक खाका चाहिन्छ । कांग्रेसका युवाले त्यस्तो केही प्रस्तुत गर्नुपर्दैन ?
यी आधारभूत विषयमा केही नबोल्ने र चिप्ला कुरा गर्नेहरूलाई युवा भन्दैमा किन समर्थन गर्ने ? या किन तिनले नेतृत्वको दाबी गर्ने हँ ? गगन थापाहरूको पुस्तासँग यी प्रश्नको जवाफ के होला भनेर जान्ने उत्सुकता छ ।