
﻿एमाले अध्यक्ष केपी शर्मा ओली व्यवस्थापिका संसद्बाट २४ असोजमा प्रधानमन्त्रीमा निर्वाचित भएलगत्तै तराई मधेस, थरुहट, जनजाति, अल्पसंख्यकलगायत समुदायलाई होच्याउने काम मात्रै गरिरहनुभयो । मधेसी मोर्चालगायत आदिवासी, जनजाति, दलितका खोसिएका अधिकार पुनस्र्थापित गर्न कहिल्यै पनि सकारात्मक बन्नुभएन । संविधान जारी हुनुअघिबाट संयुक्त लोकतान्त्रिक मधेसी मोर्चाले संविधानमा समेटिएका केही विषयमा असन्तुष्टि जनाएर आन्दोलन सुरु गरेको थियो ।
अन्तरिम संविधानमा दिएका अधिकार पनि नयाँ संविधानले खोसेकामा हाम्रो असन्तुष्टि थियो । त्यो असन्तुष्टि लामो समयसम्म राजनीति गरेका ओली प्रधानमन्त्री भएपछि पूरा गर्ने प्रयास गर्नुहोला भन्ने हाम्रो आशा थियो । मागका विषयमा छलफल गर्नसमेत तयार नभएपछि हामी अन्योलमा थियो । हाम्रो आशा जब निराशामा परिणत भयो, प्रधानमन्त्रीको कुर्सीबाट ओलीले मधेस आनदोलनका क्रममा प्रहरीको गोली प्रहारबाट आन्लोलनकारीको निधन भएपछि भन्नुभयो ‘रुखको हाँगामा फलेको एउटा आँप झर्‍यो ।’ तैपनि दुईपटक तोकेर नै माग पूरा गर्न औपचारिक अल्टिमेटम दियौँ, त्यो अल्टिमेटमको सुनुवाइ भएन ।
त्यसपछि सरकारले माग पूरा गर्दैन, हाम्रो आन्दोलन दबाउनमै आफ्नो शक्ति प्रयोग गर्छ भन्ने निष्कर्षमा संयुक्त लोकतान्त्रिक मधेसी मोर्चा पुग्यो । त्यसपछि अब के गर्ने भन्ने विषयमा छलफल हुँदा ओली सरकारका विरुद्धमा उत्रने विषयमा एकमत भयो । कसैले ओली नेतृत्वमा रहेको सरकार ढाल्न खोजेमा समर्थन गर्ने सार्वजनिक रूपमा नै धारणा मोर्चाले राख्यो । अहिले नेपाली कांग्रेस र नेकपा माओवादी केन्द्रले ढाल्नका लागि तयारी गरे, हामीले समर्थन गर्ने निर्णय गर्‍यौँ ।
ओली नेतृत्वको सरकार मुलुक र नेपाली जनताको हितका लागि ढल्नैपर्ने थियो, ढल्दै छ । संसद्मा मोर्चाले ओलीको विपक्षमा मत हाल्छ । त्यो कांग्रेस र माओवादीका नेतालाई हामीले जानकारी गराइसक्यौँ । आन्दोलनका क्रममा एक मधेसी मर्दा रुखबाट आँप झर्‍यो भन्ने सरकार ढल्दा सिँगो मधेस खुसी हुनेछ । म भर्खरै मधेसबाट आइपुगेँ । अहिले मधेसले सरकार ढल्ने निश्चित भएकोमा खुसियाली मनाइरहेको छ ।
तर, नयाँ बन्ने गठबन्धन सरकारले मधेसले उठाएका माग सम्बोधन गर्ने ग्यारेन्टी भइसकेको छैन । त्यसैले सरकारमा जाने निश्चित भइसकेको छैन । गठबन्धन निर्माणमा लागिरहेका दलहरूले मोर्चासँग केही छलफल भने गरेका थिए ।
उनीहरूले गठबन्धन निर्माणका लागि गरेको सातबुँदेको पहिलो सहमतिमा पनि मधेस समस्या समाधान गर्नेबारे उल्लेख गरेकाले मोर्चा आबद्ध दल र तराई मधेसका जनता केही आशावादी बनेका छन् । तसर्थ प्रधानमन्त्री ओलीविरुद्ध संसद्मा दर्ता भएको अविश्वासको प्रस्तावका पक्षमा मत हालेर नयाँ प्रधानमन्त्री चुन्दै हाम्रा माग पूरा गर्न दबाब दिने निष्कर्षमा हामी पुगेका छौँ ।
नयाँ सरकारमा सहभागी हुने पक्षमा मोर्चा सकारात्मक छ । मोर्चाआबद्ध दलका सांसद राजनीतकर्मी नै भएकोमा कसैको दुई मत नहोला । सन्यासी भएर बसिरहन हामीले राजनीति गरेका होइनौँ । मधेसी सत्ताबाहिर बस्नुपर्छ भन्ने कुनै कानुनमा लेखेको पनि छैन ।
तर, सरकारमा जान हामीले उठाएको माग सम्बोधन गरेर संशोधन गरी संविधानमा हाम्रो अधिकार सुनिश्चित गरिनुपर्छ । यद्यपि कांग्रेस र माओवादीले पनि मधेसी मोर्चाले उठाएका माग पूरा गरिहाल्लान् भन्ने पूर्ण विश्वास छैन । उनीहरूले हामीसँग कुरा गरेकाले भोट दिन्छौँ । त्यसपछि काम गरेपछि साथ दिन्छौँ, सरकारमा पनि जान्छौँ ।
अहिलेको गठबन्धनलाई मोर्चाले साथ दिए पनि संविधान संशोधनका लागि संविधानत: आवश्यक पर्ने दुईतिहाइ पुग्दैन । तर, बुझ्नुपर्ने कुरा के छ भने संविधान संशोधन गर्ने सरकारले होइन, संसद्ले हो । एमालेमा पनि सबै नेता ओली जस्तै क्रूर र तानाशाह छैनन् । सिंगो एमालेसँग मधेसी मोर्चाको शत्रुता पनि छैन ।
ओलीको व्यवहार, क्रियाकलाप र हेपाहा प्रवृत्तिको मात्रै मोर्चाले विरोध गरेको हो । एमालेमा पनि मधेस बुझेका नेता भएकाले मधेस समस्या समाधानका लागि उनीहरू सकारात्मक होलान् भन्ने हाम्रो अपेक्षा छ ।
संसदीय व्यवस्थामा संसद्मा बहुमत प्राप्त गर्ने व्यक्ति प्रधानमन्त्री हुन्छ । ओलीको पक्षमा बहुमत नभएको भन्दै अविश्वासको प्रस्ताव दर्ता भएको छ । संसद्को जोडघटाउ हेर्दा उहाँ स्वत: अल्पमतमा पर्नुभएको छ । तसर्थ, नैतिकताका आधारमा उहाँले पदबाट राजीनामा दिनुपर्छ । नदिएमा संसदीय प्रक्रियाको बर्खिलाप गरेको ठहर्छ । अविश्वासको प्रस्ताव फेस गर्छु भन्नु त ठीकै हो ।
तर, अविश्वासको प्रस्तावको पक्षमा स्पष्ट बहुमत देखिसकेकाले प्रक्रियाका लागि मात्रै पदमा बसिरहनु त्यति उपर्युक्त हुन्न । त्यसैले अब ढिला नगरी पदबाट राजीनामा दिनुपर्छ ।
हामीले प्रधानमन्त्रीको निर्वाचनमा सहभागी भएर पक्षमा मत हाले पनि हाम्रा माग पूरा नहुँदासम्म आन्दोलन रोकिन्न । जहिले संविधान संशोधन भएर खोसिएका मधेसीका अधिकार पुनस्र्थापित हुन्छन्, त्यही वेलाबाट मात्रै मोर्चाको आन्दोलन स्थगित हुन्छ ।
(कर्ण सद्भावना पार्टीका सहअध्यक्ष हुन्)
तपाईंलाई  कर्णको विचार कस्तो लाग्यो ?    पछि प्रतिक्रिया, आफ्नो नाम र ठेगानासमेत टाइप गरी ३३६२४ मा एसएमएस गर्नुहोस्, प्रतिक्रिया प्रकाशित हुनेछ ।