
﻿भाष्करराज राजकर्णिकार
म नितान्तरुपमा पत्रकारिता निरपेक्ष रहनुपर्दछ, निष्पक्ष रहनुपर्दछ र पत्रकारिताले कुनै वाद अंगाल्नु हुँदैन भन्ने मान्यता राख्छु । अहिले एक्काइशौं शताब्दीमा सञ्चारमाध्यम भनेको विशुद्धरुपमा व्यवसायिक हुनुपर्दछ, अब मिसन पत्रकारिताको अब हुनुपर्दछ भन्ने मान्यता राख्दछु ।
सम्भवतः नेपालमा चल्ने सबै सञ्चार माध्यमको सञ्चालन खर्च विज्ञापनको राजस्वबाटै हुन्छ । सरकारी होस् या निजी सञ्चार माध्यमहरु, विज्ञापनको राजस्वबाट सञ्चालित रहन्छन् । जब देशमा त्यो विज्ञापनबाट निर्भर वा परनिर्भर हुनुपर्दछ भनेदेखि त्यसमा प्रसारण र प्रकाशन हुने सामाग्रीहरुलाई त्यसले प्रभावित बनाउँछ भन्ने मलाई लाग्दछ ।
तर, एउटा सञ्चारमाध्यमले त्यो व्यापार गर्दाखेरि पनि एउटा कालखण्डमा, एउटा मोडमा मैले खबर सम्प्रेषण गर्ने वा विज्ञापन दिने भनेर सोच्दाखेरि विज्ञापन वा व्यापारलाई थाती राखेर खबर सम्प्रेषित गर्नुपर्छ भन्ने मान्यता पनि राख्छु ।
निर्विवादरुपमा सञ्चार माध्यममा काम गर्ने पत्रकारहरुको हकहितको संरक्षण नभइकन कुनै पनि सञ्चार माध्यमको खबर सम्प्रेषण व्यवसायिक र आत्मनिर्भर बन्न सक्दैन । तर, एउटा सञ्चार माध्यम नै आर्थिकरुपमा परनिर्भर छ भनेदेखि त्यसबाट आश्रति रहेका पत्रकारहरु कसरी निष्पक्ष र आत्मनिर्भर बन्न सक्दछन् ? प्रश्न यहाँनेर हो ।
नेपालमा कतिवटा टेलीभिजन प्रसारण हुँदाखेरि व्यवसायिक हुन सक्छन् ? त्यसको सम्भाव्यता अध्ययन राज्यले गरेको छ ? नेपालमा कतिवटा एफएम स्टेसनहरुको आवश्यकता छ ? अथवा कति वटा छापा माध्यमको आवश्यकता छ ? सम्भवतः मलाई लाग्छ, विकसित मुलुकहरुमा राज्यले आफैंले पहिला सम्भाव्यता अध्ययन गर्दछ, त्यसपछि स्वीकृति दिने काम हुन्छ ।
तर, नेपालमा निर्वाधरुपमा बाँडिएका यी अनुमतिपत्रहरुले हामी जुनखालको जनतालाई सुसूचित हुने अधिकार बाँडिरहेका छौं भनिराखेका छौं, सँगैसँगै हामीले त्यो अधिकारका नाममा, सूचनाका नाममा हामीले केही विष पनि बाँडिराखेका छौं । यसतर्फ म सरकारको, राज्यको ध्यानाकर्षण गराउन चाहन्छु ।
पत्रकारहरु वा सञ्चारमाध्यम कुनै वादबाट निर्देशित हुनुहुँदैन भन्ने मेरो मान्यता हो ।
अबको मिसनः संविधान कार्यान्वयन र श्रमजीवीको हित
गोविन्द आचार्य
पहिले नेपाल पत्रकार महासंघमा नेपाली कांग्रेसलाई मान्नेहरु मात्रै अध्यक्ष हुने प्रचलन थियो । २२/२३ वर्ष पहिले नेपाली कांग्रेसले पत्रकार महासंघ मात्रै होइन, आस्थाका आधारमा पनि पत्रकारको संगठन आवश्यक छ भनेर संगठन जन्मायो । त्यसपछि १५/१६ वर्ष अघि एमालेले पनि पत्रकारहरुको संगठन जन्मायो ।
हामीलाई हिजो संसदीय व्यवस्थाले गणतन्त्रका पक्षमा लेख्न दिएन । संविधानसभाको पक्षमा लेख्न दिएन । संविधान र गणतन्त्रको पक्षमा लेखेवापत कृष्ण सेनसहित २६ जना पत्रकारलाई समातियो र हिरासतमा राखियो र हिरासतभित्रै हत्या गरियो । त्यस अवस्थामा हामी पनि जेल पर्न बाध्य भयौं ।
हामीले जनताको वीचमा गएर सञ्चार माध्यम स्थापना गर्‍यौं । ५/६ ठाउँमा हामीले गणतन्त्र रेडियो चलायौं । पत्रपत्रिका सञ्चालन गर्‍यौं र हामीले पनि के आवश्यकता महसुस गर्‍यौं भने साँच्चै गणतन्त्रको पक्षमा मिसन सञ्चालन गर्नका लागि संस्था जरुरी छ भनेर हामीले क्रान्तिकारी पत्रकार संघ भन्ने जनयुद्धकै बेला स्थापना गर्‍यौं ।आजसम्म आइपुग्दा विचार र आस्थाका आधारमा पनि पत्रकारहरु संगठित हुने क्रम अगाडि बढिरहेको छ । र, मैले ‘मिडिया नेपाल’को घोषणालाई पनि कहीँ न कहीँ विचार र आस्था मिल्ने साथीहरुको संस्था हो भन्ने बुझेको छु ।
पत्रकारहरु आफैंमा श्रमजीवी हुन् । र, श्रमजीवी पत्रकारहरुको हक हित र अधिकारका निम्ति तपाई-हामी एकैसाथ अघि बढ्नेछौं भन्ने कामना गर्न चाहन्छु ।
नेपाल संघीय लोकतान्त्रिक गणतन्त्रमा प्रवेश गरिसकेको छ । योबेला संविधान कार्यान्वयन गर्नुपर्ने चुनौती पनि साथसाथै छ । संविधानले समाजवादोनोन्मुख समाजको कल्पना गरेको छ । हामीले अब कस्तो मिसन बनाउने भन्ने चुनौती छ ।
पत्रकारसँग राष्ट्र र जनताको हितभन्दा अर्को कुनै स्वार्थ हुँदैन । त्यसैले अबको हाम्रो मिसन भनेको राष्ट्र र जनताको हित नै सबैभन्दा ठूलो मिसन हो । त्यसपछिको मिसन भनेको श्रमजीवी पत्रकारको हित र सञ्चार क्षेत्रका तमाम समस्याहरुको समाधान गर्नु हो ।
(राप्रपा नेपालनिकट पत्रकारहरुको संगठन ‘मिडिया नेपाल’ को घोषणा कार्यक्रममा राजकणिर्कार र आचार्यले व्यक्त गरेको विचारको अंश)