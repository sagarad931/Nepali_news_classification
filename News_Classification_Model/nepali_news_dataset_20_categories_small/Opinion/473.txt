
﻿
केही दिनअघि प्रधानन्यायाधीशले राजाबिराजमा दिनुभएको अभिव्यक्ति मधेसी महिलालाई नभएर मधेसी पुरुषलाई हो । यसलाई मधेसी महिलाको अपमानको रुपमा लिनु, मधेसी पुरुषको अर्थलाई अनर्थ बनाउने बानीको एउटा नमूना मात्र हो । एक घुम्टो बाहिर कि महिलाले घुम्टो भित्रकी महिलालाई पीडित देख्नु स्वाभाविक हो । खुला आकाशमा उढ्ने चराले पिँजडाभित्रका चरालाई बिचरा भन्नु स्वाभाविक हो ।



 कार्की प्रधान्यायाधीशसँगै एक महिला पनि हुन् । उनलाई महिलाका बारेमा बोल्ने पुरै हक छ । उनको प्रतिकृयालाई घुमार्इ फिरार्इ, अनर्थ लगाइएको छ। र, यो मधेसी पुरुषबाट भैरहेको छ ।



घुम्टो प्रथालाई संस्कारका नाममा स्वीकार गराउन खोज्नु मूर्खता हो । घुम्टोभित्रकी महिला असक्षम हुन्छन् भन्ने उहाँको आशय होइन । मधेसी महिलालाई घुम्टोभित्र लुकाएर समानुपातिकका कुरा गर्न मधेसी पुरुषलाई सुहाउदैन, भन्न खोज्नुभएको हो उहाँले।



घरभित्र महिलालाई दबाउने अनि बाहिर क्रान्तिकारी कुरा गर्ने मधेसी पुरुषलाई झटारो हान्नुभएको हो प्रधानन्यायाधीशले । यो मधेसी महिलाको अपमान होइन, मधेसी महिलालाई प्रधानन्यायाधीशको साथ हो।



रीतिहरुलाई समय अनुसार परिमार्जित गर्दै लानुपर्छ। सतीप्रथा पनि संकृति नै थियो, हट्यो। अब छाउपडी, दाइजो अनि घुम्टो प्रथा पनि ह्टाउनुपर्छ। र, यो हटाउन सबै महिला अग्रसर हुनुपर्छ । 



यदि मधेसी महिलाले खुशी खुशी नै घुम्टो ओढेका हुन् भने पनि उनीहरुलाई सम्झाउन जरुरी छ । उनीहरुलाई शिक्षित बनाउन जरुरी छ। उनीहरुलाई सक्षम बनाउन जरुरी छ । वास्तवमा आज मधेस पछाडि पर्नुको मुख्य कारण यही समय अनुसार संस्कृतिलाई परिमार्जन गर्न नसक्नु नै हो।

यसको राम्रो उदाहरण, मधेसका ठुलै होटेलहरु हुन्, जहाँ पान खाएर भित्तामा पिच्छ पिच्छ थुक्ने, सौचालय गन्हाउँदा पनि सफा नगर्ने, मधेशमा देखिने यी सामान्य कुराहरु हुन् भन्दा यहाँ दुर्इमत नहोला ।



मेरी दिदीले भनेको एउटा कुरा सधैं याद आउँछ। दिदी क्याम्पस पढ्दा नेपालका विभिन्न शहरहरुमा टुरका लागि जानुभएको थियो। उहाँ फर्किएपछिको प्रतिकृया “नेपालको सबैभन्दा फोहोरी शहर वीरगन्ज रहेछ” भन्ने थियो।



ठूलाठूला महल बनाउने, तर ती महलभित्र पान थुक्ने पनि संस्कृति नै होला त ? यसलार्इ मैले औंल्याएँ । के अब ममाथि जाइलाग्ने घुमाउरो तरिकाले ? 



अनलाइनखबरमा मोहनकुमार कर्णको लेख आएको छ, जसमा उहाँ प्रधानन्यायाधीश कार्कीलाई आपत्तिजनक भन्नुहुन्छ । घुम्टो मधेसीको संस्कृति हो र यसका बारेमा कार्कीले बोलेर मधेसी महिलाको अपमान गर्नुभयो भनी लेख्नुहुन्छ कर्णजी। घुम्टोलाई नराम्रो मान्नुहुन्न उहाँ । 

तर, त्यही लेखमा बोल्ड अक्षर मा “तरार्इका मुस्लिम, मधेसी महिलाहरु आज घुम्टोभित्रै मात्रै पनि कहाँ छन् र ? संस्कारगत, परम्परागत, संरचनागत विभेद, हिंसा र विभिषिकाहरुलाई छिचोल्दै शिक्षा, रोजगारी, राजनीति र सामाजिक अभियान सबै क्षेत्रमा अग्रसर हुने कोशिश गरिरहेकै देखिन्छ” भनेर लेख्नुभएको छ । यो भनाइको तात्पर्य के हो ?



घुम्टो विभेद नै हो। केही महिलाले यो विभेदको सामना गर्दै यस्ता विभेदलाई पछाडि छाड्दै, घुम्टो ओढ्न छोडेर सामाजिक संरचनाका लागि अग्रसर भइसके भन्न खोज्नु भएको होइन र ? उहाँलार्इ पनि त घुम्टो विभेद नै लाग्दोरहेछ त। यहाँनेर चाहिँ मधेसी महिलाको अपमान भएन कर्णजी ? कि तपाईंहरुलाई चाहिँ मधेसी महिलालाई जे भन्न पनि हुने अधिकार छ ? 



तपाईंहरु पढेलेखेको हुनुहुन्छ, मनमा घुम्टो विभेद नै हो भन्ने लागे पनि, तपाईंहरुको इगोले कार्कीको बिरोध गरायो। मधेसी भएर मधेसको हरेक संस्कृति राम्रो भन्नुपर्छ भन्ने छैन। शिक्षित र सक्षम भएपछि त झन यस्ता वेथितिहरुलाई छोड्दै जानुपर्छ। वास्तवमा नै मधेसी महिलाको घुम्टोले उनलाई अरु नेपाली महिलाभन्दा अलग बनाएको छ ।



घुम्टो ओढेपछि त्यस्लाई सम्हाल्न पनि त पर्‍यो नि। अरु नेपाली महिलाको तुलनामा मधेसी महिलालाई घुम्टोको बोझ छ । घुम्टो सम्हाल्नुपर्ने झन्झट छ । यसलार्इ मधेसी महिलाको अपमानका रुपमा नलिदिनु होला, यो त मधेसी महिलाप्रति मेरो सहानुभुति हो।

