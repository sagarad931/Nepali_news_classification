
﻿अहिले जापानमा नेपालीहरूको संख्या ५० हजार नाघेको छ । सन् २०११ मा म जाँदा यो संख्या १७ हजार जति थियो । पाँच वर्षमा तीन गुणा नेपाली बढे । तैपनि नेपालीका लागि अरू थप सम्भवना छन् ।
जापानमा अरू देशबाट भन्दा धेरै नेपालबाट गएका छन् । यो दक्षिण एसियाकै लागि ठूलो संख्या हो । भारतीयको संख्या २५ हजारभन्दा बढी छैन ।
जापानमा अधिकांश नेपाली व्यवसायमा संलग्न छन् । जापानमा दक्ष जनशक्ति पठाउनुपर्छ भन्ने मेरो मान्यता थियो । त्यहीअनुसार गरेँ पनि । रेस्टुरेन्ट व्यवसाय वा रेस्टुरेन्टमा गरिने कामलाई पनि जापानमा ‘स्किल्ड’ नै मानिन्छ ।
जापानमा वृद्धवृद्धा धेरै छन् । सरकारले सामाजिक सुरक्षा दिएको छ । ०२५ सम्म जापानमा आठदेखि दश लाख वृद्धवृद्धा हुने आँकलन छ । हामीले गुणस्तरीय केयर गिभर पठाउन सक्ने सम्भावना छ । यो धेरै पैसा आउने, सुरक्षित सेवा हो । हामीकहाँ खुलेका नर्सिङ कलेजले जापानी भाषा पनि पढाऊन् भन्ने भयो । त्यसमा प्रयास हुँदै छ ।
जापानले केयर गिभरका लागि जनशक्ति इपिए (इकोनोमिक पार्टनरसिप एग्रिमेन्ट) गरेका मुलुकबाट मात्रै लिन्छ । नेपाल र जापानबीच इपिए भएको छैन । इपिए गर्दा जापानलाई भन्सार र अन्य सहुलियत दिनुपर्छ । यसो गर्दा छिमेकी मुलुकसँग हामीले गरेका आर्थिक सम्झौता पुनरावलोकन वा संशोधन गर्नुपर्ने हुन्छ, यसमा केही झमेला छन् ।
मैले जापान सरकारका अधिकारीसँग भनेँ, ‘किन इपिए मुलुक मात्रै, हामीसँग पनि त्यस्ता जनशक्ति छन्, हामी पनि पठाउन चाहन्छौँ ।’ उनीहरूले सकारात्मक रूपमा लिएका छन् र मेरो सूचनाअनुसार आगामी जुलाईसम्म जापानले इपिए नभएको मुलुकबाट पनि केयर गिभरका लागि कामदार लैजान्छ ।
जापानमा नेपालीहरूको संख्या बढेपछि नेपाली दूतावासको कन्सुलरको लोड बढेको छ । नेपालीहरूको समस्या पनि बढेको छ, त्यसको समाधानका लागि प्रयास पनि भएको छ । त्यहाँ गैरआवासीय नेपाली साथीहरूको सक्रियता उल्लेखनीय छ ।
जापान र नेपालबीच कूटनीतिक सम्बन्ध स्थापनाको ६० वर्ष हुँदै छ । यो अवसरमा उच्चस्तरीय भ्रमण गराउनुपर्छ भन्नेमा हामी थियौँ । म फर्किए पनि दूतावासका तर्फबाट पहल भइरहेको छ ।
मेरो कार्यकालको सुरुमा उपप्रधानमन्त्री तथा परराष्ट्रमन्त्री नारायणकाजी श्रेष्ठ जापान भ्रमणमा जानुभयो । उहाँ उपचारका लागि गए पनि परराष्ट्रमन्त्रीसँग भेटवार्ता गर्नुभयो । पछि परराष्ट्रमन्त्री महेन्द्रबहादुर पाण्डेले जापानका समकक्षीको निमन्त्रणामा औपचारिक भ्रमण गर्नुभयो । धेरै वर्षको अन्तरालपछि जापानका परराष्ट्रमन्त्री फुमियो किसिदाले नेपाल भ्रमण गर्नुभयो ।
परराष्ट्रमन्त्री किसिदाले नेपालको संविधानप्रति सकारात्मक वक्तव्य दिनुभएको छ । जापानको विज्ञप्ति अत्यन्तै विस्तृत र महत्त्वपूर्ण छ । उहाँलाई अहिले नेपालका तर्फबाट स्ट्यान्डिङ इन्भाइटेसन छ । ०१४ अक्टोबरमा परराष्ट्रमन्त्री महेन्द्र पाण्डेले जापान भ्रमण गरी निमन्त्रणा दिनुभएको हो । अब एकपटक परराष्ट्रमन्त्रीको भ्रमण गराउन सकियो भने त्यसले जापानको राष्ट्राध्यक्ष वा प्रधानमन्त्रीको स्तरमा नेपालमा भ्रमण गराउन मार्गप्रशस्त गर्नेछ ।
जापानले कानुनी शासन राम्रो भएको, प्रणालीले काम गर्ने मुलुकलाई ओडिए (ओभरसिज डेभलेपमेन्ट एसिस्टेन्स) दिन्छ । यो एकप्रकारको ऋण अनुदान हो । जापानले २००१ देखि हामीलाई ऋण बन्द गरेको थियो । जापानले खर्च गर्ने क्षमता नभएको मुलुकलाई ऋण पनि दिँदैन । हामीकहाँ द्वन्द्वका कारण रोकेका थिए । जापानी अधिकारीहरू मसँग भन्थे, ‘पहिला संविधान आओस्, हामी ओडिए दिन्छौँ ।’ मैले भनेको थिएँ, ‘संविधान न आइहाल्छ । आर्थिक रूपमा हामी धान्ने स्थिति भएन भने राजनीतिक विकासक्रमले मात्रै केही हुँदैन, सहयोग गर्नुस् ।’ फलस्वरूप २०१३ मा जापानले ओडिए दिने निर्णय गर्‍यो । तनहुँ हाइड्रो, एयरपोर्टको राडारजस्ता परियोजनामा उसले ऋण दिएको छ । हामीले परियोजना छनोट गरेर ऋणका लागि आग्रह गर्ने हो भने जापानले दिने सम्भावना छ ।
जापानका प्रधानमन्त्री सिन्जो आबेले गुणस्तरीय पूर्वाधारका लागि सहयोग गर्ने भन्नुभएको छ । हामीले सहयोग लिने वातावरण बनाउनुपर्छ । ०२० मा टोकियो ओलम्पिक आयोजना गर्न लागेको छ । उसले खेलकुद र संस्कृतिलाई फोकस गरेर सहयोग बढाउन खोजिरहेको छ । यसमा हामीलाई अवसर छ । जापान पर्यटनमा पनि सहयोग गर्न तयार छ । तर, नेपाल पर्यटन बोर्डको निष्क्रियताका कारण विगतमा पहलकदमी भएन । होटेललगायत क्षेत्रमा लगानी गर्न उनीहरू तयार छन् । सम्बन्ध स्थापनाको ६०औँ वर्षगाँठका सन्दर्भमा हामीले यी क्षेत्रमा जापानलाई काम गर्न आकर्षित गर्न सकिने ठाउँ छ ।
वैशाख १२ को भूकम्पपछि नेपालका बारेमा जापान सरकार, राजनीतिक दलहरू, विभिन्न दिग्गज व्यक्तित्व, शैक्षिक संस्थादेखि आमजनमानसमा चासो र सहानुभूति बढ्यो । उनीहरू पनि भूकम्पपीडित भएको नाताले यो स्वाभाविक थियो । भूकम्पलगत्तै मैले त्यहाँको उच्च नेतृत्वकहाँ सम्पर्क गरेर भनेँ, ‘तपाईंहरूले टोकनका रूपमा अलिकति योगदान गरिदिनुभयो भने र मैले वेबसाइटमा राख्न पाएँ भने सहयोग संकलन गर्न सजिलो हुन्छ । नेपाल अहिले अप्ठेरो अवस्थामा छ ।’ जापानको समाज अत्यन्तै अनुशासित छ । नेतृत्वले यसो गरौँ भनेपछि त्यसलाई सबै तप्काले मान्छन्, भलै आणविकलगायत विषयमा त्यहाँ मतैक्य नहोला ।
मेरो प्रस्तावलाई सकारात्मक रूपमा लिँदै जापानको दुवै संसद्का (हाउस अफ रेप्रिजेन्टेटिभ्स र हाउस अफ काउन्सिलर्स)मा मलाई बोलाइयो । ४७५ जना सांसद सबैले पाँच–पाँच हजार रुपैयाँका दरले कटाएर मलाई २६ लाख ७५ हजार यानको चेक दिइयो । मिडियाले समाचार दिए । त्यसपछि जापानमा नेपाललाई सहयोग गर्नेहरू बढे ।
जापानका पर्वतारोहीसँग मेरो पुरानो सम्बन्ध थियो । सगरमाथा चढ्ने वृद्ध युइचिरो मियुरा, पहिलो महिला आरोही जुन्को ताबेई मेरा पुराना साथी हुन् । दुवैको जन्मदिनमा मैले कार्यक्रम आयोजना गरेको थिएँ । उहाँहरूले ठूलो सहयोग गर्नुभयो । उहाँहरूले गरेको सहयोग हामीले प्रधानमन्त्री राहत कोषमा पठाएको ६२ करोड ५७ लाखमा परेको छैन । युइचिरो मियुरा विश्व खाद्य कार्यक्रम (डब्लुएफपी)को सद्भावना दूत हुनुहुन्छ । उहाँको नेतृत्वमा उठाइएको करिब आठ अर्ब पैसा विश्व खाद्य कार्यक्रमले नै खर्च गर्छ । जुन्को ताबेई र म बसेर एउटा कार्यक्रम आयोजना गर्दा चार अर्ब रुपैयाँ पैसा उठेको छ । त्यो युनिसेफले खर्च गर्छ । जापानमा अन्य संस्थाले पनि पैसा उठाएर पठाएका छन् । हामीकहाँ अर्बौं पैसा आएको छ ।
म जापान गएपछि शैक्षिक संस्थाहरू विशेष गरी विश्वविद्यालयसँग सम्बन्ध राखेँ । मैले चार वर्षमा ४३ वटा विश्वविद्यालयमा ४४ वटा लेक्चर लिएँ । भूकम्पपछि नेपाललाई हरेक विश्वविद्यालयले सहयोग गरे । मलाई बोलाई–बोलाई उनीहरूले पैसा दिए । सबै राजनीतिक दलले पैसा अनुदान दिए ।
सत्तारुढ लिबरल डेमोक्रेटिक पार्टीका महासचिव सादाकाजु तानिगाकीले नै सहयोग गर्नुभयो । सबै बौद्ध गुम्बाबाट पैसा आयो । एफएम स्टेसनबाट पनि पैसा आयो । म पूर्वपत्रकार भएको हिसाबले पनि मिडियाले ठूलो सहयोग गरे ।
चार वर्षकी मेगाचान भन्ने बच्चीले गरेको सहयोग अहिले पनि झल्झली सम्झिरहेको छु । टिभीले भूकम्पका कारण नेपाल हल्लिएको देखाएपछि उनले भनिछन्, ‘मजस्ता बच्चा कति पीडित होलान् ? म सहयोग गर्छु ।’ उनले कापी, कलम, किताब बेचेर पैसा जम्मा गर्दिन बाआमालाई भनिछन् । बाआमा, नातागोताले पनि थपिदिएछन् र मकहाँ बच्चा लिएर उनका बाआमा आए । मैले उनलाई बोकेर फोटो खिचेँ । मैले चिफ गेस्ट त्यो बच्चीलाई बनाएर एउटा डिनर आयोजना गरेँ, थुप्रै मानिस आए । एकजना एक सय तीन वर्षका वृद्धाले किताब बेचेर जम्मा गरेको पैसा ८३ वर्षीय छोरीलाई पठाए । यसरी चार वर्षको बच्चादेखि १०३ वर्षका वृद्धाले सम्म नेपालका लागि सहयोग गरे । परराष्ट्रमन्त्री, कृषिमन्त्रीका पत्नी आफैँ सहयोग गर्न आउनुभयो । नेपालप्रति उहाँहरूले देखाएको सद्भाव म बिर्सन सक्दिनँ ।
जापानले अन्तर्राष्ट्रिय दाता सम्मेलन आयोजना गर्न प्रस्ताव गरेको हो । अजरबैजानको बाकुमा भएको एडिबीको बैठकमा जापानी अर्थमन्त्री तारोआसोले प्रस्ताव गर्नुभयो । नेपालमा आयोजित सम्मेलनमा राज्यमन्त्री आएर सहयोग गर्नुभयो । जापानले हामीलाई सहयोग गर्न तयार छ । तर, परियोजना छनोट गरेर जानुपर्छ, जापानसँग कुराकानी गर्नुपर्छ ।
धेरै समयदेखि नेपाल र जापानबीच उच्चस्तरीय भ्रमण आदान–प्रदान भएको छैन । जापानका साम्राट १९७५ मा युवराज हुँदा राजा वीरेन्द्रको राज्याभिषेकमा आउनुभयो । प्रधानमन्त्री युसिरो मुरी २००० मा आउनुभयो । नेपालबाट गिरिजाबाबु जानुभएको छ । धेरै वर्षको ग्यापपछि परराष्ट्रमन्त्री आउनुभयो ।
मेरो उत्कट अभिलाषा जापानको राजपरिवार, प्रधानमन्त्रीलाई भ्रमण गराउने, हाम्रो प्रम, राष्ट्रपतिको भ्रमण गराउने थियो । सम्भव भएन । ६०औँ वर्षगाँठ मनाउन उपप्रधानमन्त्रीको नेतृत्वमा समिति बन्ला, त्यसपछि उच्चस्तरीय भ्रमणका लागि पहल होला ।
भूकम्पपछि नेपालमा भूकम्पीय जागरण केन्द्र (अर्थक्वेक अवेरनेस सेन्टर)को आवश्यकता बढेको छ । यो सन्दर्भमा जापानबाट हामीले सिक्नुपर्छ । १९९५ र २०११ को बीचमा जापानले ठूलो भूकम्प सामना गर्‍यो । हाननिआवाजी र तोहुको भूकम्पपछि जापानले केन्द्र स्थापना गर्‍यो, जसका कारण ठूला भूकम्प जाँदा पनि मानवीय क्षति न्यून भएको छ । म सिजुओका प्रान्तमा घुम्न गएको थिएँ । त्यहाँ अर्थक्वेक अवेरनेस सेन्टर राखिएको छ । सम्बन्धित अधिकारीले मलाई भने, ‘हामीकहाँ जति ठूलो भूकम्प आए पनि मानवीय क्षति हुँदैन । हामीलाई सुनामी आउला भन्ने मात्रै चिन्ता हो ।’
नेपालमा समुद्र नभएका कारण सुनामीको खतरा छैन । आणविक भट्टी पड्किएला भन्ने चिन्ता हामीकहाँ छैन । ज्वालामुखी विस्फोट होला भन्ने तनाव पनि हामीलाई छैन । तर, भूकम्पको जोखिममा हामी भएकाले अर्थक्वेक अवेरनेस सेन्टर बनाउनेतिर सोच्नुपर्छ ।
हामी १९९० माघ २ गते भूकम्पीय सुरक्षा दिवस मनाउँछौँ, तर यो मनाइ सैद्धान्तिक खालको मात्रै छ । जापानले सेप्टेम्बर १ लाई ग्रेट कान्तो अर्थक्वेक दिवस मनाउँछ । १९२३ मा ठूलो भूकम्प गएको थियो । त्यो दिनको सम्झनामा जापानले डिजास्टर्स प्रिपेयर्डनेस डे मनाउँछ ।
भूकम्प प्रतिरोधक घर बनाउने कुरामा हामीले जापानबाट प्रविधि ल्याउन सक्छौँ । भूकम्पका कारण हाम्रा धेरै पुरातात्त्विक संरचना भताभुंग छन् । हामीकहाँ जस्तै जापानमा पनि यस्ता संरचना काठ, ढुंगा र इँटाले बनेका छन् । उसको भूकम्प प्रतिरोधक छ, हामीले पनि त्यहाँबाट सिक्नुपर्छ । जापान सहयोग गर्न तयार छ ।