
﻿
उत्तर कोरियाले जनवरी ६ मा चौथो आणविक हतियारको परीक्षण गरेपछि कोरियाली प्रायद्वीपमा नयाँ चरणको तनाव निरन्तर वृद्धि भइरहेको छ । यस्तो अवाञ्छनीय प्रवृत्तिले उत्तेजना र प्रतिशोधको पुरानो गलत चक्रलाई पुनर्जीवित गर्नसक्छ, जसले यो प्रायद्वीपलाई आणविकमुक्त गर्ने प्रयत्नलाई कहीँ नपुग्ने बाटोतिर लैजान सक्छ ।
प्योङयाङले आफ्नो पहिलो हाइड्रोजन बमको सफल परीक्षण एक दशकमा चौथो आणविक हतियारको परीक्षण, गरेको भनी दाबी गरेको दुई दिनपछि नै दक्षिण कोरियाले आफ्नो पुरानो प्रचार संयन्त्र व्यापक रूपमा जागृत गर्‍यो । सोमबार दक्षिण कोरियाका विभिन्न स्रोतले दाबी गरे, उसको प्रचारको प्रतिरोधमा उत्तर कोरियाले पनि आफ्ना प्रचार संयन्त्रलाई पनि विस्तार गरेको छ ।
आइतबार अमेरिकाको बी–५२ बमबर्सक विमानले दक्षिण कोरियाको राजधानी सियोलबाट ४० किलोमिटर दूरीमा रहेको ओसान सहरको वरिपरि न्यून उचाइको उडान भर्‍यो । संयुक्त बलको कमान्डले जारी गरेको वक्तव्यमा यस प्रकारको कार्य प्योङयाङको ‘पछिल्लो उत्तेजक कारबाही’ को जवाफमा गरेको बताइएको छ ।
त्यसैगरी दक्षिण कोरिया र अमेरिकाका सैन्यले कोरियाली प्रायद्वीपमा थप ‘रणनीतिक हतियार’ को परिचालन गर्ने सम्भावनाबारे सोचिरहेको बताइएको छ । यो गठबन्धनले यो क्षेत्रमा आगामी संयुक्त सैन्य अभ्यासको पैमानालाई छनोट गर्नसक्ने पनि सम्भावना छ । प्रायद्वीपमा पुनर्जागृत भएको तनावपूर्ण वातावरणले प्योङयाङले जनवरी २०१३ मा गरेको तेस्रो आणविक परीक्षण वा मार्च २०१० मा डुबेको दक्षिण कोरियाको युद्धपोतपछिको जस्तै अवस्था ल्याएको छ । पछिल्लो परीक्षणपछि कोरियाली प्रायद्वीपलाई आणविक हतियारमुक्त गर्ने सम्भावना पहिलेभन्दा निकै दुर्बल भएको देखिन्छ ।
प्योङयाङको चौथा आणविक हतियारको परीक्षणले यो राष्ट्र चीनसहितका अन्तर्राष्ट्रिय समुदायको तीव्र विरोधका बाबजुद आणविक क्षमता हासिल गर्ने उद्देश्यलाई निरन्तरता दिन प्रतिबद्ध रहेको देखाउँछ । यसले प्योङयाङका २००६, २००९ र २०१३ का परीक्षणपछि उत्तर कोरियाको आणविक महात्त्वाकांक्षामाथि अंकुश लगाउन संयुक्त राष्ट्रसंघको सुरक्षा परिषद्ले गरेको नाकाबन्दी असफल भएको देखिएको छ ।
पछिल्ला वर्ष प्रायद्वीपमा जे भयो त्यसले उक्साउ र ‘जस्तालाई तस्तै’को चक्र चलेको देखाउँछ । यसले उत्तर कोरियाको आणविक विषयलाई शान्तितिर रूपान्तर गर्ने सम्भावनालाई कम मात्र गर्दैन, कटुतालाई अझ गहिर्‍याउँछ । अहिले यो प्रायद्वीपमा शान्ति र स्थिरता कायम गर्ने सबैभन्दा उत्तम उपाय भनेको संयम अपनाउनु र यसलाई शान्तिपूर्ण वार्तामार्फत आणविक हतियारमुक्त गर्न कूटनीतिक प्रक्रिया सुरु गर्नु हो ।
प्रायद्वीपको शान्ति र स्थिरतामा हिस्सेदारी भएका चीन र अमेरिकाले यो विषयमा साझेदारीलाई तीव्रता दिनुपर्छ । इरान र विश्व शक्तिबीच गत जुनमा सम्पन्न ऐतिहासिक सहमतिको अवसरले चीन–अमेरिका साझेदारीको लागि उत्तम उदाहरण प्रस्तुत गरेको छ ।
दुर्भाग्य, एसिया–प्रशान्त क्षेत्रमा अलिक फरक अवस्था छ । अमेरिकाको ‘एसियाका लागि धुरी’ रणनीतिका कारण समस्या उत्पन्न भएको छ । एक्लो महाशक्तिको चीनलाई रोक्न प्रयत्नले उत्तेजना उत्पन्न गराइरहेको छ । एसिया प्रशान्त क्षेत्रमा साझेदारी गर्न बेइजिङ र वासिङटन दुवैले उच्च राजनीतिक इच्छाशक्तिलाई बढाउनुपर्छ ताकि ‘साउथ चाइना सी’मा देखिएको स्थायी कलहलाई नियन्त्रण गर्न सकियोस् । यो समयमै हल भएन भने कुनै दिन सीधा–सीधा टक्कर पर्न सक्छ ।
यो क्षेत्रको दुई महत्त्वपूर्ण खेलाडीका रूपमा चीन र अमेरिका दुवैले बाहिरी विश्वलाई संयुक्त सन्देश दिनुपर्छ । यसो गर्दा उनीहरू कोरियाली प्रायद्वीपमा मिलेर काम गर्न सक्छन्, जसरी उनीहरूले इरानी आणविक विषयमा मिलेर काम गरेका थिए । इरानी आणविक संकट समाधान गर्न उनीहरूको साझा अनुभव, जुन लचकता र निरन्तर कूटनीतिक प्रयत्नमा दह्रोसँग उभिएको थियो, उत्तर कोरियाको आणविक विषयवस्तुमा पनि लागू हुनुपर्छ । चीनले सदैव लामो समयदेखि रोकिएको दक्षिण कोरिया, उत्तर कोरिया, चीन, अमेरिका, जापान र रुस संलग्न छपक्षीय वार्ता छिटोभन्दा छिटो पुनस्र्थापित हुनुपर्छ भन्नेमा जोड दिँदै आएको छ । यो नै यस प्रायद्वीपमा दशकौँदेखि थाती रहेको सुरक्षा विषयको सबैभन्दा राम्रो समाधान हो ।
त्यसैले दक्षिण कोरिया, अमेरिका र जापानको दक्षिण कोरियाको राजधानी सिओलमा भएको वार्तापछि दक्षिण कोरियाली र चिनियाँ प्रतिनिधिहरू वार्तामा बस्नु राम्रो हुनेछ । छपक्षीय वार्तालाई सकेसम्म छिटो सुचारु गर्न यससँग सम्बन्धित पक्षले सकारात्मक गति सिर्जना गरिरहनुपर्छ ।
(हुई चीनको राजधानी बेइजिङमा अवस्थित छिन्ह्वा विश्वविद्यालयका प्राध्यापक हुन् ।)चाइना डेलीबाट