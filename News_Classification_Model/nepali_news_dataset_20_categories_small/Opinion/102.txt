
﻿
दिल्लीमा मैले दश वर्ष बिताएँ । ती दश वर्षमा मैले कलेजको शिक्षा पूरा गरेँ । विज्ञापन एजेन्सीमा जागिर गरेँ र कैयौँ पत्रिका तथा म्यागेजिनमा काम गरेँ । त्यस वेला म केवल राजस्थानकी एउटी केटी थिएँ ।
मेरो बुबा कर कार्यालयमा हुनुहुन्थ्यो । म राम्रो अंग्रेजीमा कुरा गर्न सक्थेँ र आफ्नो अफिसका बाँकी केटीहरूजस्तै देखिन्थेँ, उस्तै व्यवहार गर्थें ।
म अरू बाँकी केटीमध्ये एक थिएँ, जो हेर्दा उच्च जाति र ‘राम्रो कुल घराना’ का जस्ता देखिन्थे ।
दिल्लीमा बिताएका ती दश वर्षमा मैले धेरै कुरा देखेँ, सुनेँ र गरेँ । मैले हरेक दोस्रो रात मुलचन्दमा पराठा खाएँ । हरेक महिनाको अन्तिम आइतबार सरोजिनी नगरका गल्ली–गल्ली घुमेँ र लगभग हरेक सप्ताहन्त मैले हौजखास गाउँ जानका लागि अटोवालासँग लड्दै बिताएँ ।
मैले दिल्लीमा केवल एउटा काम गरिनँ । मैले कसैलाई म दलित हुँ भनिनँ ।
मैले कसैलाई यो कुरा भन्नै चाहिनँ । के फाइदा हुन्थ्यो र ? केही नजिकका साथीका अलावा बाँकी सबैले एकआपसमा कुरा काट्थे, ‘तिमीलाई थाहा छ याशिका त दलित हो नि ? यार, दलितजस्ती बिल्कुल लाग्दिन त ?’
केही मानिस अफिसमा भन्थे, ‘यिनीहरूलाई त के छ र ? यिनीहरू त सरकारका ज्वाइँ हुन्… । यिनीहरूले त केवल जाँच दिए हुन्छ, उसै पास हुन्छन् । मिहिनेत त तपाईं हामीजस्ता मानिसले गर्नुपर्छ ।’
यसप्रकार, म उनीहरूमध्ये एकजना नभएर ‘यिनीहरू’ हुन्थेँ । लगभग सबैजसो मेरो क्षमतामाथि चर्चा गरिरहेका हुन्थे । चार वर्षमा तीनवटा बढुवा, राति अबेरसम्म अफिसमा रहेर काम सम्पन्न गरेको र मेरा कथा जसले सामाजिक सञ्जालमा हजारौँ ‘लाइक्स’ र ‘सेयर्स’ पाउँथे, सायद कसैको नजरमा पर्दैनथेँ । तैपनि, जब यी सबैलाई नजरअन्दाज गर्न नसकेको अवस्थामा सायद भन्थे, ‘ए, कोलम्बिया जर्नालिज्म स्कुल पढेकी हो । दलित हो ।’
यो मैले आफैँ सुनेको हुँ । जुन नोटमा मैले पहिलोचोटि आफू दलित भएको वास्तविकता राखेको थिएँ, त्यो सामाजिक सञ्जालमा सेयर भएपछि एक पत्रकारले यस्तै केही प्रतिक्रिया दिएका थिए ।
यस्तो लाग्छ, दुवै कुरा एकसाथ हुन असम्भव छ । दलितको घरमा जन्म हुनेबित्तिकै मानिसको क्षमता नष्ट हुन्छ । मानौँ एक दलित केटीले विश्वकै सबैभन्दा प्रतिष्ठित विश्वविद्यालयमध्ये एउटामा पढ्नु कुनै आश्चर्य थियो ।
मैले दिल्लीमा बिताएका ती दश वर्षमा मेराबारे सोध्नेलाई म ब्राह्मण हुँ भनेर नभनेको भए, लाजपत नगरको जुन घरमा म सात वर्षसम्म डेरा गरेर बसेँ, त्यसमा मलाई छ महिना पनि बस्ने दिंदैनथे ।
त्यो छ महिना पनि म त्यसबेला मात्र बस्ने पाउँथें, यदि कोही दलित केटीलाई डेरा दिन तयार हुन्थ्यो ।
त्यसो त मेरो घरबेटीले कहिल्यै सोध्दै सोधेनन् किनकि त्यसको आवश्यकता नै परेन । म हेर्दा नै उच्च जातिको जस्तो देखिन्थें । सायद मेरो रंग, मेरो राम्रो जागिर र मेरो आत्मविश्वास देखेर उनले आफैं अनुमान गरे, यस्ती केटी त दलित जाति त हुनै सक्दिन ।
सारा दलित मानौं मानिस नभएर जनावरको एउटा नयाँ प्रजाति हुन्, सबै एकैप्रकारको देखिन्छन् अथवा उच्च जातिजस्तो देखिनु दलित देखिनुभन्दा राम्रँे हो ।
तर हाम्रो समाजका लागि यही राम्रो छ । यदि त्यस्तो नहुन्थ्यो भने मलाई हरेक पल यो कुराको अनुभूति नै हुन्नथ्यो कि म कति भाग्यमानी छु । किनकि, म सजिलै आफ्नो जात लुकाउन सक्छु ।
यसो गर्न सक्दा म हरेक किसिमका साथी बनाउनसक्छु । तिनीहरूलाई जो दलितलाई भेद्भाव गर्दैनन् । र, तिनीहरूलाई पनि जो हामीलाई देखेकै भरमा नुहाउन इच्छा गर्छन् । यसो गर्दा मसंग भेटेपछि जो पनि मेरो खुबी हेरेर व्यहार गथ्र्थो, मेरो जातिको दममा हैन ।
तर, के म आफ्नो नोट दिल्लीमा रहेर काम गरिरहेका बेला लेख्न सक्थें ? के म यति खुल्ला भएर यो भन्न सक्थें कि म दलित हुँ ? सायद सक्दिनथें । दिल्लीमा जुन रहस्य मैले यतिधेरै वर्षसम्म लुकाएर राखें, त्यसलाई अचानक खोल्नु मेरा लागि निकै मुस्किल हुन्थ्यो, सायद असंभव पनि ।
यहाँ न्यूयोर्कमा त्यो भेदभावको कुनै मूल्य रहेको छैन । कमसकेम मेरो दैनिक जिन्दगीमा त छँदै छैन ।
यहाँ करिब दुई वर्षदेखि न मसंग कसैले मेरो जातको बारेमा सोधेको छ न कसैले मलाई झुठ बोल्न बाध्य बनाएको छ । त्यसकारण त्यो झुठको आवश्यकता पनि आफसेआफ समाप्त भयो ।
जात लुकाउनु मेरा लागि अब त्यति ठूलो कुरा रहेन जति दिल्लीमा थियो । अब खुलेर ‘बाहिर आउन’ मेरा लागि सजिलो छ र रोहित बेमुला (भारत हैदरावादको सेन्ट्रल युनिभर्सिटीमा अध्ययनरत २८ वर्षीय पीएचडी छात्र जसले दलित भएकैमा अपमान भोग्य बाध्य भएपछि १७ जनवरीमा आत्महत्या गरेका थिए) को मुत्युपछि आवश्यक भएको छ ।
कास, त्यो शहर जससंग मेरो बालापनमै प्रेम भएको थियो, जहाँ मैले सबै कुरा सिकें र जसले मलाई यति धेरे दियो, त्यसले मलाई ‘म’ हुनुको स्वतन्त्रता पनि दिएको भए…।
(दत्त न्युयोर्कबाट स्वतन्त्र पत्रकारिता गर्छिन्)बिबिसी हिन्दी डटकमबाट