
﻿
कसैलाई २०१५ को उल्लेखनीय घटनाबारे सोध्नुहोस्, धेरैले नकारात्मक घटनाको उदाहरण दिन सक्छन् । केहीले विश्वभरिका मृत्यु र विध्वंसका त्रासदीपूर्ण कथा स्मरण गर्न सक्छन् । जस्तै, सिरियामा दुई लाख ५० हजारभन्दा बढीले ज्यान गुमाएका छन्, एक करोडभन्दा बढी विस्थापित भएका छन् । त्यसैगरी केहीले हिंस्रक अतिवादीको आक्रमण, यातना, बेपत्ता र हत्याको परिणामस्वरूप उत्पन्न पीडा, भय र आक्रोश स्मरण गर्न सक्छन् । अझ अरू साधारण तर क्षुब्ध बनाउने तथ्य जस्तै, ०१५ सबैभन्दा तातो वर्ष थियो, रोकथाम गर्न सकिने रोगबाट बर्सेनि १५ हजारभन्दा बढी शिशुको मृत्यु हुन्छ आदि आदि ।
यी सबका बाबजुद ०१५ प्रगति र सफलताको पनि वर्ष थियो । जस्तै अन्तर्राष्ट्रिय समुदायको सहयोगमा स्वास्थ्य कार्यकर्ता र सरकारी अधिकारीले सियरा लियोन, लाइबेरिया र गिनीमा इबोला नियन्त्रण गरे । यो राष्ट्रसंघको सहस्राब्दी विकास लक्ष्यको अन्तिम वर्ष थियो, जसले चरम गरिबीमा बाँचिरहेका ५० प्रतिशत मानिसलाई माथि उठायो । क्युवा–अमेरिका सम्बन्ध सुध्रियो, कोलम्बिया र मध्यअफ्रिकाजस्ता देशमा वार्तामा महत्त्वपूर्ण प्रगति भयो । र, सबैभन्दा पछिल्लो सिरियाली संकट समाधान गर्न सुरक्षा परिषद्मा साझा मार्गचित्रमा सहमति भएको छ ।
सेप्टेम्बरमा न्युयोर्कमा भएको बैठकमा विश्वका नेता १७ दिगो विकास लक्ष्यमा सहमत भए । त्यसको दुई महिनाअघि अडी अबाबामा भएको कार्यक्रममा तिनै नेताले यी लक्ष्यका लागि वित्त, क्षमता अभिवृद्धि, प्रविधि, व्यापार, ऋण र अन्य विषयमा वैश्विक फ्रेमवर्कमा प्रतिबद्धता जनाएका थिए । यही महिनाको सुरुमा पेरिसमा जलवायु परिवर्तनबारे सहमति भयो ।
यी सहमतिमार्फत् सबैतिरका सरकारले हाम्रो विश्वमा तीनवटा गम्भीर परिवर्तनप्रति प्रतिबद्धता व्यक्त गरेका छन् । पहिलो– गरिबी र भोकमरीको जरो कारण सम्बोधन गरी मानव विकास र लैंगिक समानतातिर अघि बढ्ने । दोस्रो– साझेदारी समृद्धिलाई प्रवद्र्धन गर्ने । र तेस्रो, शान्तिपूर्ण, न्यायपूर्ण र समावेशी समाजको निर्माण गर्न सबै तहका शासन सुधार गर्ने ।
तर, यसलाई प्राप्त गर्न सन् २०१६ मा हामीले शीघ्र कार्यान्वयनमा जानुपर्छ । उदाहरणका लागि सरकारहरूले यी नयाँ लक्ष्य भेट्टाउन आत्मसात् गर्नुपर्ने कार्यको पहिचान गर्नुपर्छ र तिनलाई पूरा गर्ने योजना बनाउनुपर्छ । उनीहरूले अत्यावश्यक सेवामा लगानी गर्नुपर्छ ताकि मानिसहरू आफ्नो क्षमता भरपूर प्रयोग गर्न सकून् ।
अन्तर्राष्ट्रिय तहमा हामीलाई राष्ट्रसंघीय प्रणालीको आवश्यकता पर्छ, जो सबै देशलाई आवश्यक सहयोग गर्न तयार छ । त्यसैगरी हामीले वल्र्ड बैंक, आइएमफ, जी २० जस्ता आर्थिक निर्णय गर्ने फोरमहरू यी नयाँ एजेन्डासँग जोडिऊन् भन्ने निश्चित गर्नुपर्छ । शान्ति र सुरक्षाको क्षेत्रमा राष्ट्रसंघमा पनि परिवर्तन आवश्यक भएको छ ताकि हामी द्वन्द्व रोक्न र मानव अधिकारको रक्षा गर्न अझ सक्षम हुनेछौँ ।
निजी क्षेत्रले पनि यी लक्ष्यमा आफूलाई संलग्न गराउनुपर्छ । उनीहरू दिगो विकासको लक्ष्य भेट्टाउन नयाँ खोज गर्न सक्छन् । सरकारले निजी क्षेत्रलाई सोहीअनुसार नियमन र कर–निर्धारण गर्न सक्छन् । ‘हरित्’ लगानी मानवजीवनको भविष्यलाई सर्वाधिक उत्तम छ । त्यस्तै, विश्वभरिका नागरिक समाज र सर्वसाधारणको कर्म र दबाबविना परिवर्तन सम्भव छैन । एनजिओ, परोपरकारी संस्थाहरू पनि यी लक्ष्यसँग जोडिनुपर्छ ।
२०१५ अविश्वसनीय सफलताको वर्ष थियो भने २०१६ अझ दिगो र न्यायपूर्ण विश्वका लागि आवश्यक पर्ने परिवर्तनको सुरुवात गर्ने वर्ष बन्नुपर्छ ।लेकटोफ्ट राष्ट्रसंघीय महासभाका सभापति हुन्चाइना डेलीबाट