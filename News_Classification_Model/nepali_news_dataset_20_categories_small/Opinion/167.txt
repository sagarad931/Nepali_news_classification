
﻿शशी थरुर
जेलबाट छुटेको दुई घन्टापछि हँसिलो स्वच्छ अनुहारमा जेएनयू छात्र संघका अध्यक्ष कन्हैया कुमारले हजारौँ विद्यार्थीमाझ एक घन्टा लामो भाषण दिए र देशभर राजनीतिक ‘सेलिब्रेटी’ बनेर चम्किन पुगे । भाषणको धाराप्रवाह अकाट्यता, हँसिमजाकसहितको मुस्कान, सूक्तियुक्त हिन्दी भाषामाथिको प्रभुत्व र गम्भीर भावभंगिमाले कन्हैयाले धेरैको मन जितेका छन् । कन्हैयाले त्यस्तो आदर्शवाद र धैर्यको प्रतिनिधित्व गरिरहेका छन्, जसलाई लामो समयदेखि राजनीतिक वृत्तमा सर्वथा अभाव महसुस गरिँदै आएको छ । देश सञ्चालन गर्ने जे–जस्ता सनकी राजनेतालाई हामी झेलिरहेका छौँ, तिनीहरूबाट एकदम अलग कन्हैया मानिसहरूको भरोसालायक प्रतीत हुन्छन् ।
किसान पिता र प्रतिमहिना ३ हजार कमाउने आमाका पुत्र कन्हैयाका दाजु आफ्नो जिन्दगी जोखिममा राखेर देशरक्षाको मोर्चामा तैनाथ छन् । यस्ता कन्हैयाले मनको भित्री गहिराइबाट बताएका छन् कि देशको उनका लागि के अर्थ छ । कोही पनि उनको भाषण सुन्नबाट आफूलाई रोक्न सकिरहेको थिएन । उनको भाषणको भिडियो देशभर र विदेशमा बसिरहेका भारतीयमाझ ‘भाइरल’ भएको छ । यसमा केही पनि सन्देह छैन कि जसले उनको भाषण ध्यानपूर्वक पूरै सुने, तीमध्ये धेरैजसो मानिस उनीबाट प्रभावित भए । भारतीय लोकतन्त्रमा कन्हैयाजस्तो युवकको जन्म भएकोमा कैयौँ भारतीय गर्व महसुस गरिरहेका छन् । कन्हैयाको पक्षमा स्थितिको परम्परागत अनुकूलता थिएन । उनको मुखमा चाँदीको होइन, एक सामान्य चम्चासमेत पर्न मुस्किल थियो । छात्रवृत्ति र नि:शुल्क संस्थामा पढेर उनी देशकै शीर्ष विश्वविद्यालयलयमा प्रवेश गर्न सफल भए । उनले आफ्नो मिहिनेतबाटै आफूभित्र यस्तो वक्तृत्वकला विकसित गर्न सफल भए, रिहाइपछि उनी सोही कलामार्फत देशलाई झुमाउन सफल भए । उनको जीवनकथा, छात्र संघको अध्यक्षमा चयन, उनको आत्मविश्वास र भारतीय लोकतन्त्रको साक्षात् उदाहरणका रूपमा उनको उपस्थितिलाई कसैले पनि नजरअन्दाज गर्न सक्दैन ।
भाजपा सरकार आफैँलाई सरापिरहेको होला, किनकि विश्वविद्यालय परिसरमा गरिएको कडा कारबाहीले कन्हैयाको जन्म दियो । मूर्खतापूर्ण गिरफ्तारी, बेतुकको राजद्रोहको आरोप र बिगारिएको भिडियोको बलमा कन्हैया र उनका मित्रहरूको अपमानित गर्ने बेतुकको प्रयास, यी सबले कन्हैयालाई सहिदको दर्जा दिलाएको छ । सरकारले कन्हैया कुमारलाई मञ्च दियो, राष्ट्रिय मिडियाको फोकस दियो, त्यो पनि स्वयं सरकारकै आलोचना गर्नका लागि । सरकारकै कारण कन्हैया ‘सेलिब्ेरटी’ बन्न पुगे । प्रधानमन्त्री नरेन्द्र मोदीले अचानक अत्यन्तै ठूलो समस्यालाई आमन्त्रित गरेका छन् । सावधानीपूर्वक तयार गरिएको उनको राजनीतिक व्यक्तित्व कन्हैयाजस्ता व्यक्तिको सामना गर्नका लागि बनेकै होइन । कन्हैयाले म ‘साधारण’ हुँ भन्ने मोदीको दाबीलाई पूर्णत: खारेज गरिदिएका छन् (चिया बेच्नेवाला मोदीको कथाको सामना एक यस्ता युवकसित भएको छ, जसले एक कप चियाको खर्च पनि मुस्किलले जुटाउन सक्थे) ।
फेरि कन्हैया आमभारतीय महिलाका प्रिय पुत्र बनेका छन् (विशेषगरी दारी मिलाएपछि जब उनको अनुहारमा युवावस्थाको सोझोपन देखिएको छ) । उनको वक्तृत्वकला, आवाजको उतारचढाव, शब्दमा फुर्तीसित परिवर्तन ल्याउन सक्ने क्षमता, आत्मप्रशंसाको अभाव, उनको साहस र वाक्पटुता, यी सबैको बलमा उनले मोदीलाई जोडेर होइन अपितु उनलाई धेरै पछि छाडेर अघि बढ्ने क्षमता देखाएका छन् । अचानक भाजपाको महसुस भएको छ कि ऊ यस्तो भारतमाथि शासन गरिरहेको छ, जहाँ कन्हैया कुमारलाई स्थान दिन कुनै कृष्णकन्हैयाका भक्तहरूको जरुरी छैन । २८ वर्षको कम उमेरमै कन्हैया यस्तो राजनीतिक घटना बनिसकेका छन्, जो कम्युनिस्ट आन्दोलनमा पनि पूर्णत: अभाव छ । उनको वक्तृत्वकलाले मृतप्राय: भारतीय कम्युनिस्ट पार्टीलाई जीवित गर्न सक्छ । यस्तो लाग्छ, पश्चिम बंगाल र केरलामा आगामी चुनावमा पार्टीको प्रचार गर्न उनलाई पहिल्यै राजी गरिसकिएको छ । यी दुई मात्र यस्ता राज्य हुन्, जहाँ भाकपाको उपस्थिति अत्यन्त कमजोर छ र योग्य प्रत्याशीको पनि अभाव छ । १९७० को जेएनयूका साहसी विद्यार्थी नेता सीताराम येचुरीले सरकारको साही विरोध तथा सत्ताधीशहरूलाई कडा भाषण सुनाएर राष्ट्रलाई नै चकित तुल्याएका थिए । तिनै येचुरी आफ्नो पार्टीका शीर्ष स्थानमा पुग्न सफल पनि बने । अहिले कन्हैया सुरुमै आफ्नो पुस्ताको येचुरी बनेका छन् । यदि कन्हैया २८ वर्षका मात्र नहुँदा हुन् त उनलाई केरलाबाट राज्यसभाको सिटको माध्यमबाट राष्ट्रिय मञ्चमा पुर्‍याइने थियो । त्यहाँ यस वर्ष भाकपालाई एक सिट मिल्नेवाला पनि छ । तर, राज्यसभामा चुनिनका लागि कम्तीमा ३० वर्ष हुनु आवश्यक छ ।
विडम्बना यो कि कन्हैयाले आफ्नो विशुद्ध आदर्शवाद र गम्भीरतालाई एक यस्तो विचारधाराको सेवामा लगाएका छन्, जसलाई हाम्रो देशको केही हिस्सालाई छोडेर सारा संसारले अस्वीकार गरिदिएको छ । उनी लोकतन्त्र तथा स्वतन्त्रताबारे मनको भित्री गहिराइबाटै बोल्छन्, तर यस्तो पार्टीको प्रतिनिधित्व गर्छन्, जसको विश्वास तानाशाही शासनमा छ । उनी त्यो संविधानको समर्थन गर्छन्, जसलाई उनको विचारधाराले बुर्जुवा भन्ने गर्छ । उनी अधिकार माग्छन्, तर उनको आदर्श शासन व्यवस्थाले तियनमेन चोकको घटनाजस्तै अस्वीकार गरिदिन्छ । उनी त्यस्तो आन्दोलनका तर्फबाट सत्ताको शक्तिलाई अस्वीकार गर्छन्, जसले केरला र अन्य कैयौँ स्थानमा हिंसा, बर्बरता र हत्यासमेत गरेको छ । कन्हैयाले आजको पुस्ताको आशा र अपेक्षाको आवाजको प्रतिनिधित्व गर्छन्, तर उनी त्यस्तो पार्टीका लागि पसिना बगाइरहेका छन्, जसले भारतमा कम्प्युटर प्रवेशको विरोध गरेको थियो । उनको पार्टीले मोबाइललाई धनीमानीको खेलौना बताएर विरोध गरेको थियो । उनीहरू लगातार यस्ता हरेक प्रगतिशील सुधारको विरोध गर्दै आएका छन्, जसले गरिबलाई गरिबीबाट मुक्त गर्न सक्छन् । १९औँ शताब्दीको विचारधारामा अल्झेको उनको पार्टी २१औँ शताब्दीको भारतका लागि उपयुक्त छैन । कन्हैया पनि ती असंख्य भारतीय जस्तै हुन्, जसको विचारधारा, कामगराइ र सोच आफूले शपथ लिएको पार्टीसित मेल खाँदैन । आशा गर्न सकिन्छ कि कन्हैया केवल भाकपाका सदस्य र एक यस्तो विचारधारा र राजनीतिक दलका दास नबनिरहून्, जो चुनावमा खारेज गर्नलायक छ ।(थरुर चर्चित लेखक, सांसद तथा पूर्वकेन्द्रीय मन्त्री हुन्)दैनिक भास्कर डटकमबाट