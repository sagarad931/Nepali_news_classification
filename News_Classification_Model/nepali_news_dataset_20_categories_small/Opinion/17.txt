
﻿नेपाली कांग्रेसको १२औँ महाधिवेशनबाट सभापतिमा निर्वाचित भएपछि सुशील कोइरालाले केन्द्रीय समितिको पहिलो बैठकमा ‘म संस्थागत निर्णय गरी पार्टीलाई सुदृढ रूपमा अघि बढाउँछु । पार्टीभित्र एउटा पद्दति निर्माण गर्छु । कांग्रेसका लागि आजीवन बलिदान दिइरहेका देशभरि छरिएर रहेका कार्यकर्तालाई सम्मान गर्दै उचित भूमिका दिन्छु । कांग्रेसलाई सुदृढ बलियो र प्रजातन्त्रको रक्षक सम्वद्र्धक शक्ति बनाउँछु,’ भन्ने उद्घोष गर्नुभएको थियो ।’ तथापि, कार्यकाल समाप्त भइसकेपछि पार्टी सभापतिका रूपमा उहाँले गरेका कामको समीक्षा गर्नुपर्दा पार्टी संगठन र समग्र राजनीतिमा त्यति सकारात्मक काम भेट्टाउन सक्ने अवस्था देखिन्न ।विधान कार्यान्वयनमा असफल
सुशीलजीले आफू सभापतिमा निर्वाचित हुनुभन्दा पहिल्यै बनेको पार्टी विधान कार्यान्वयन गर्नै सक्नुभएन । विधानमा पहिलोपटक उल्लेख गरी पार्टीले अवलम्बन गरेको ‘महाधिवेशन सम्पन्न भएपछि केन्द्रीय समितिलाई पूर्णता दिनका लागि सर्वप्रथम केन्द्रीय समितिमा सभापतिले पदाधिकारीको नाम प्रस्ताव गर्ने र केन्द्रीय समितिले त्यसलाई अनुमोदन गर्ने’ व्यवस्था कार्यन्वयनमा केही समस्या देखिए । विधान कार्यान्वयन गर्न सहज बनाउन नियमावली निर्माण गरिन्छ । विधानको प्रावधानलाई नियमावलीमा प्रष्टीकरण गर्ने हो तर विधानमा भएका प्रावधानलाई नियमावलीमा उल्ट्याउने कोसिस उहाँ सभापति भएपछि भयो । जसले गर्दा प्रारम्भिक चरणमै केन्द्रीय समिति बैठकमा सद्भावपूर्ण रूपमा छलफल गरेर निष्कर्ष निकाल्दै निर्णय हुनुपर्नेमा त्यसो हुन नसकी मतान्तर देखियो । पदाधिकारी नियुक्तिका लागि नेताहरूबीच आपसमा छलफल गरी सहमतिमा ल्याउनुपर्नेमा कुनै छलफल नै नगरी एकैपटक केन्द्रीय समितिमा पेस गरेपछि त्यो पास हुनै सकेन । त्यसलाई पास गर्नै पनि करिब ६ महिना लाग्यो ।
कांग्रेसमा राष्ट्रिय महाधिवेशन सबैभन्दा निर्णायक शक्ति हुन्छ, जसले पार्टीको नीति, कार्यक्रम र नेतृत्व चयन गर्छ । दोस्रो निर्णायक शक्ति महासमिति र त्यस्रो केन्द्रीय कार्यसमिति हुन्छ । केन्द्रीय कार्यसमिति बैठक बस्न नसक्ने अवस्थामा केन्द्रीय कार्यसम्पादन समितिले निर्णय गरेर पार्टीका कामकारबाही अघि बढाउन सक्ने विधानमा व्यवस्था गरिएको छ । सुशीलजीको कार्यकालभरि कार्यसम्पादन समिति गठन नै भएन । त्यसमाथि कार्यकारिणी अधिकार रहेको केन्द्रीय कार्यसमितिको बैठक पनि लामो समयसम्म बस्न नसक्दा संस्थागत रूपमा पार्टीमा छलफल गरी निर्णय हुने पुरानो परम्परा र कांग्रेस कार्यकर्ताको चाहनालाई मूर्तरूप दिन सकिएन । पार्टी सभापति, पदाधिकारी र सदस्य गरी २५ जना रहने कार्यसम्पादन समिति गठन गर्न गाह्रो थिएन । सभापति र पदाधिकारी सदस्य भइहाल्थे, अन्य सदस्य वरिष्ठताका आधारमा ल्याइदिएको भए समस्यै हुन्नथ्यो । त्यति काम गर्न पनि सभापतिले सक्नुभएन ।
त्यसपछि पार्टीको अर्को महत्त्वपूर्ण निकाय केन्द्रीय विभाग गठन भए । विधानले व्यवस्था गरेभन्दा बढी विभाग गठन गरी प्रमुखको मनोनयन सभापतिले गर्नुभयो । प्रमुखहरूको मनोनयनपछि विभागीय सदस्यहरूको पनि मनोनयन गरियो । तर, अधिकांश विभागका संयोजकले आफ्नो विभाग गठन भएको आफैँले थाहा नपाएका कारण तीव्र असन्तुष्टि व्यक्त गर्नुभयो । स्पष्ट रूपमा दुई खेमा रहेको पार्टीमा सभापतिकै खेमा र त्यसमा पनि सभापतिका अत्यन्त निकट रहेका सदस्यहरूले पनि चित्त दुखाउनुभयो । ‘हामीले सभापतिलाई साथ दिइरहेका थियौँ । तथापि, विभाग गठन गर्दा पनि हामीलाई नै थाहा दिइएन,’ भन्ने उहाँहरूको गुनासो थियो । उहाँहरूले नै सभापतिको निर्णयलाई सहजतापूर्वक नलिएपछि अर्को पक्षले लिने कुरै भएन । उल्टै विभाग गठनपछि सभापतिको निजी सचिवालयमा पनि ‘भूकम्प’ आयो । निजी सचिवालयमा समस्या देखिएपछि विभाग गठन गरी पार्टीको वेबसाइटमा राखिएको विज्ञप्ति दुई दिनपछि नाम हटाएर विभाग रित्तो पार्ने काम भयो । विभागलाई गतिशील, क्रियाशील र संगठित गराई प्रभावकारी रूपमा अघि बढाई कांग्रेसको सम्बन्धित क्षेत्रलाई सुदृढ बनाउने क्रममा खासै महत्त्वपूर्ण संयोजनकारी भूमिका निर्वाह भएन । विधानमा व्यवस्था गरिएको गाउँ सम्मेलन, नगर सम्मेलन, क्षेत्रीय सम्मेलन, जिल्ला सम्मेलन गर्ने, विभिन्न विषयमा प्रशिक्षण दिने, सामूहिक विषयमा अन्तक्र्रिया, छलफल र गोष्ठी गर्ने सम्बन्धमा पनि अत्यन्त सिथिलता देखियो । त्यसकारण सुशीलजीले नेतृत्व सम्हाल्दा गरेको उद्घोष र अभिव्यक्ति व्यवहारमा कहीँकतै कार्यान्वयन गर्न सक्नुभएन ।भ्रातृसंस्थामाथिको डरलाग्दो हस्तक्षेप
पार्टीले भ्रातृसंस्थाहरूको महाधिवेशन, भ्रातृसंस्थाहरूकै गाउँ, क्षेत्र र जिल्लामा संगठन सुदृढीकरणमा पनि हस्तक्षेप गर्‍यो, जसले सबैजसो भ्रातृसंस्था निर्वाचित नेतृत्वविहीन भई लथालिंग अवस्थामा पुगे । सुशीलजी सभापति भए पनि प्रारम्भिक चरणमा बसेको कांग्रेस केन्द्रीय समितिको बैठकमा ‘भ्रातृसंस्थालाई ६ महिनाभित्र अधिवेशन गर्न लगाऔँ, पार्टीको छुट्टै र भ्रातृसंस्थाको आफ्नै विधानअनुसार गरिने अधिवेशनमा पार्टीले सहयोगी र संयोजनकारी भूमिका निर्वाह गरौँ, पार्टीले हस्तक्षेप नगरौँ । नेविसंघ, तरुण दल, महिला संघलगायत संस्थामा जुनसुकै नेतालाई महाधिवेशनले चयन गरे पनि पार्टीको नीति र सिद्धान्तप्रति प्रतिबद्ध साथी नेतृत्वमा आउँछन् । भ्रातृसंस्थामा लागेकालाई कसैलाई टाढा, कसैलाई नजिक, कसैलाई काखा, कसैलाई पाखा गनुपर्ने अवस्था छैन, त्यसैले भंग नगरौँ भन्ने हामी केन्द्रीय सदस्यहरूले धारणा राख्यौँ ।’ तर, त्यसैमा विमति राखेर सभापतिले ७ भ्रातृसंस्थाका केन्द्रीय समिति नै भंग गरिदिनुभयो । ठूला समिति भएकाले काम गर्न सकेनन् भन्ने तर्क दिइयो । तर, पार्टीले महाधिवेशन आयोजक समिति गठन गर्दा पूर्ववर्ति समितिभन्दा भद्दा समिति निर्माण गर्‍यो । पार्टीले क्रियाशील भ्रातृसंस्थाको महाधिवेशन आयोजक समिति बनाउँदा जुन नेताको संगठनमा लोकप्रियता र जनाधार थियो, त्यसलाई नछानी नेताले सिफारिस गरेकालाई छानेर संयोजक र सदस्य बनायो । भ्रातृसंस्थाका कार्यकर्ताले मन पराएका नेताभन्दा पार्टीका नेताले मन पराएका व्यक्तिले महाधिवेशन आयोजक समितिमा प्रश्रय पाए । त्यसक्रममा नेविसंघको समितिमा आधाभन्दा बढी विद्यार्थी नै नभएका व्यक्ति परे । विद्यार्थी नै नभएका व्यक्ति विद्यार्थी संघको केन्द्रीय समितिमा पुग्दा महाधिवेशन आयोजक समितिको विद्यार्थी र आमसमुदायसँग जुन खालको सुमधुर सम्बन्ध हुनुपर्ने थियो, त्यो सम्बन्धको कडी अत्यन्त कमजोर बन्यो । त्यसले विद्यार्थीलाई संगठित गरेर कांग्रेसको विचारलाई कुना–कुनामा पुर्‍याउने सवालमा सिथिलता आयो । त्यसको कारक नेविसंघभन्दा पनि पार्टीको नेतृत्व नै थियो । किनकि, नेतृत्वले उचित व्यक्तिलाई केन्द्रीय समितिमा मनोनयन गर्न सकेन ।विधानअनुरूप महाधिवेशन भएन
कांग्रेसको विधानमा ४ वर्षभित्र पार्टीको महाधिवेशन गर्ने उल्लेख छ । तर, त्यो समयमा महाधिवेशन हुन नसकेपछि विधानमा रहेको बाधाअड्काउ फुकाउने धारामा टेकेर एक वर्ष कार्यकाल थपियो । थपिएको एक वर्षमा पनि हामीले महाधिवेशन गर्न सकेनौँ । मुलुकको संविधानमै उल्लेख भएको ‘सबै राष्ट्रिय राजनीतिक दलले ५ वर्षभित्र आफ्नो राष्ट्रिय महाधिवेशन सम्पन्न गरिसक्नुपर्ने’ व्यवस्थामा परिमार्जन गरी नयाँ संविधानमा ‘पाँच वर्ष, ६ महिनामा महाधिवेशन सम्पन्न गरिसक्नुपर्ने’ प्रावधान राखियो । त्यो कांग्रेसकै कारण राखिएको हो । त्यो पनि लोकतन्त्रमा आस्था राख्ने र आफूलाई लोकतान्त्रिक पार्टी दाबी गर्ने कांग्रेसका लागि सुखद होइन ।
त्यसकारण चाहे महाधिवेशन सम्पन्न गर्ने विषयमा होस्, चाहे पार्टीलाई सुदृढीकरण गर्ने विषय होस्, चाहे पार्टी कार्यकर्ताको अभिलेख राखेर त्यो अभिलेखका आधारमा उनीहरूलाई सम्मानित गर्ने, पुरस्कृत गर्ने, प्रोत्साहित गर्ने विषय होस्, संगठित रूपमा प्रभावकारी निर्णय गर्न कांग्रेसको १२औँ महाधिवेशनपछि आएको नेतृत्व पटकपटक चुक्यो ।
१२ महाधिवेशनबाट आएको नेतृत्वले यस ठाउँमा चाहिँ प्रभावकारी भूमिका निर्वाह गर्‍यो भन्न सकिने आधार कतै देख्न सकिन्न । केन्द्रीय समितिमा हामी आफैँ पनि भएकाले सभापति, पदाधिकारी र नेताहरूलाई मात्र दोष लगाउने कुरा रहेन । त्यत्ति हो, उहाँहरूको बढी जिम्मेवारीचाहिँ पक्कै हुन्छ । केन्द्रीय समितिमा रहेका हामीले देशभरका पार्टी कार्यकर्ता युवा, विद्यार्थी र तरुणलाई जुन खालको ढाडस विश्वास र उत्साह जगाउनुपर्ने थियो, त्यसमा हामी पनि चुक्यौँ । अहिले हामी जिल्ला–जिल्लामा जाँदा कार्यकर्ता भन्छन्, ‘हिजोको माओवादीको १० वर्षको द्वन्द्वपूर्ण अवस्थामा कांग्रेस भएका कारण मान्छेले आफ्नो जीवन बलिदान गर्नुपर्‍यो, अंगभंग हुनुपर्‍यो । जन्मस्थान र थातथलो छाडेर हिँड्नुपर्‍यो । तथापि, मानिसले कांग्रेस छाडेनन् । त्यस्ता कार्यकर्ताको कांग्रेसमा अमूल्य योगदान छ । राज्यले कांग्रेस भएकै कारण कति यातना दियो । उनीहरूको क्षमता के हो ? भन्ने रेकर्ड केन्द्रीय कार्यालयमा राख्नुपर्छ भन्नेमा उहाँहरूले जोड दिनुहुन्थ्यो । त्यस विषयमा सभापतिले जनाएको प्रतिबद्धता पनि प्रतिबद्धतामै मात्र सीमित भयो ।’कांग्रेसको अबको नेतृत्व
आगामी १३औँ महाधिवेशनबाट आउने पार्टीको नेतृत्व र सिंगो पार्टी नै सुदृढ हुनुपर्छ । कांग्रेस बलियो र सुदृढ नभए नेपालको लोकतान्त्रिक पद्धति सुदृढ हुँदैन । राष्ट्रियताको सम्वद्धर्न गर्न कांग्रेस बलियो हुन जरुरी छ । जनजीवनलाई सहज गराउन, समाजवादी दृष्टिकोण कार्यान्वयन गर्न सुदृढ पार्टी र सक्षम नेतृत्व, बलियो पार्टी र बलियो नेता भएको कांग्रेस बनाउन आवश्यक छ । मुलुकको समस्या समाधान गरी नेपालको समृद्धि र समुन्नतिको चाहना सबै नेपालीको छ । त्यो चाहना परिपूर्ति गर्न विश्वेश्वरप्रसाद कोइराला, सुवर्ण शमसेर, गणेशमान सिंह, कृष्णप्रसाद भट्टराई र गिरिजाप्रसाद कोइरालाको योगदानबाट जुन खालको प्रजातन्त्र नेपालमा प्रादुर्भाव भएको छ, हजारौँहजार सहिदहरूले जुन कुर्वानी गरेका छन्, यसको रक्षाका लागि कांग्रेस सुदृढ हुनुपर्छ । कांग्रेसको नेता सक्षम हुनुपर्छ । तर, विस्तारै पार्टी पनि कमजोर र सभापति पनि कमजोर हुन्छ कि भन्ने चिन्ता कार्यकर्तालाई छ, त्यो चिन्ताको निराकरण गर्नसक्ने नेतृत्व अब कांग्रेसलाई आवश्यक छ ।(खाण कांग्रेस केन्द्रीय सदस्य तथा सांसद हुन्)