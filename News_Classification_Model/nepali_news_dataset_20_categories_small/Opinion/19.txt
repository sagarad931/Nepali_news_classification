
﻿संंसार गतिशील र परिवर्तनशील छ । मानव विकास र सभ्यताको प्रसंगसँगै मृत्यु र जीवन सँगसँगै आउँछ । अनश्वर माटो वा पृथ्वीमा जन्मिएको जीवन केवल मृत्युलाई पर्खिन मात्रै होइन । बरु देश, जनता र समाजका लागि केही गर्ने आकांक्षा हुनु जीवनको सार्थकता हो । हामी वीरताका गाथा गाउँ वा गरिमा र गौरवका कफन बाँधेर हिँडौँ, बुद्ध जन्मेको स्वप्नील र सुन्दर हाम्रो देशको भविष्य हामीसँगै जोडिएको छ । प्रकृतिको सुन्दरता, पुर्खाहरूको कलाकृतिको उत्कृष्ट मिश्रण र निरन्तर क्रियाशील मानव बस्तीको त्रिवेणी हो हाम्रो देश । भूकम्पको बज्रले हाम्रो सभ्यतालाई केही हदसम्म लछार्‍यो । तैपनि क्षतविक्षत भएका हाम्रा मानसपट, रोदन, त्रास र चीत्कारमा नयाँ संविधानले खाटा लगाइदिनेछ, नयाँ सरकारले जीवनको उडान भर्नेछ भन्ने हामी नेपालीको चाहना थियो । तर, ‘उडायो सपना सबै हुरीले’ भन्ने गीतको भावजस्तै आकांक्षा, चाहना र सपना भरंग भएका छन् । हामी सबै नेपालीले नवनिर्माणको ‘इन्जिनियरिङ’ मनभित्र संगालेका थियौँ । चाहे झुपडी होस् या आलिसान महल, चाहे खस्रो पिठो होस्, चाहे पाँचतारे भोजन होस्, सबैको संकल्प एउटै थियो, अबको देशको बाटो भनेको सुशासन र विकासको बाटो हो । विश्वले प्रशंसा गर्नलायक, विश्वले आनन्दको अनुभूति गर्नलायक, सबैले लोभ गर्ने, दर्शन गर्न तँछाड–मछाड गर्ने आनन्ददायक सुरम्य नेपाल बनाउने चाहना हामी सबै नेपालीसँग छ र हुनु पनि पर्छ ।
भूकम्पले बन्जर बनेका बस्तीहरूको आलो घाउमा खाटा बस्न नपाउँदै फेरि एकपटक समृद्धि र विकासको बाटोमा राजनीतिक खिचातानीको तगारो तेर्सिएको छ । अनावश्यक रूपमा थपिएको मन्त्रालयहरूको बोझले नेपाली अर्थतन्त्र थप थला पर्ने निश्चित छ । भ्रष्टाचार, कालोबजारी र तस्करीका घटनाको पटाक्षेपले गौतम बुद्धको जन्मस्थल अपवित्र भइरहेको छ । आफ्नै आत्मश्लाघामा रमाइरहेका राजनीतिक अनुरागीहरू सरकारको रंगमञ्चमा झुम्मिरहेका छन् । कांग्रेस र कम्युनिस्टको ‘कपर्दी–कपर्दी’मा देशले झन्डै ७० वर्ष विनाउपलब्धि बिताएको छ । सिद्धान्तको पाइजामा लगाउँदा–लगाउँदै राजनीतिक पार्टीहरूको लाज छोपिन छाडिसकेको छ । प्रत्येक दिन औसतमा १५ सय युवा राजनीतिलाई गाली गर्दै बिदेसिने गरेका छन् । सगरमाथाको छायामा अन्धकारमय हुँदै फसेको देशको अर्थतन्त्र सुधारिने कुनै संकेत देखिँदैन । धिपधिपे दियालो बालेर टिलपिल आँसुले भरिएका आँखामा उम्रेको सपना कसरी देख्ने हो ? अनिश्चयको घेरा र कालो तुवाँलो बाँकी नै छ । आन्दोलनमाथि आन्दोलन थोपरिँदै जाँदा धेरै नै थलिएर थिल्थिलो भएको छ हाम्रो देश । अब पनि कति बोक्नु आन्दोलनको भारी ? किन बोक्नु मातृभूमिले यो थाम्नै नसक्ने भार ? पशुपति र स्वयम्भूमा आत्मा हुँदो हो त सायद लज्जाबोधको आत्मग्लानि विस्फोट हुने थियो । प्राकृतिक सौन्दर्यले भरिपूर्ण कलाकृतिको अनुपम स्थल, पुर्खाहरूको वीरताका गाथारूपी कीर्तिमानले सजिएको देशलाई अब सिद्धान्तको प्रयोगशाला बनाउन दिनु हुँदैन । अबको देशको बाटो भनेको राजनीतिमा क्रान्ति मात्रै होइन, जीवनमै क्रान्ति ल्याउनु हो । शासन गर्ने मात्रै होइन, शासन प्रणालीमा आमूल परिवर्तन ल्याउनु हो । सरकार बनाउने मात्रै होइन, चलाउने र जीवनलाई आमूल परिवर्तन गराउने हो । परम्परागत रुढिवादी राजनीतिका पट्यारलाग्दा यान्त्रिक शैलीहरूले अबको देश निर्माण गर्ने विकल्प दिन सक्दैनन् । कहिल्यै गोल गर्न नसकिने खेलमा जीवन बरबाद गर्नुभन्दा देशको भविष्य र विकासका लागि स्वतन्त्र भएर सोच्नु आजका नयाँ पुस्ताहरूको कर्तव्य हुनुपर्छ ।
विगतका आन्दोलन पूरै खेर गए भन्ने होइन । तिनबाट केही आंशिक उपलब्धि भएका पनि छन् । राजनीतिक प्रणालीमा परिवर्तन भएको छ र राजतन्त्रको अन्त्यसँगै संघीय गणतन्त्र औपचारिक रूपमा घोषणा भएको छ । १४ अञ्चल र ७५ जिल्लाको हाम्रो प्रशासनिक प्रणाली संघीय ढाँचामा जाँदै छ । विकेन्द्रीकरणको लक्ष्यसहितको यो प्रणाली वर्तमान संविधानले पूरै नेपाली विशेषताको विकास मोडलका रूपमा आधार बनाउन सकेको छैन । नेपाल आफैँ मानव श्रम, साधन, प्राकृतिक स्रोत र साधन सम्पन्न देश हो । हामीसँग असीम सम्भावना छन्, बरु देश, काल, माटो र सांस्कृतिक सम्पन्नतासहितको गणतन्त्र हामीलाई आवश्यक छ । वडाप्रमुखदेखि कार्यकारी प्रमुखसम्मको आफ्नो नेतृत्व आफैँले चुन्न पाउने प्रणाली हामीलाई चाहिएको छ । औपचारिक प्रजातन्त्रका परम्परागत शैलीको निरन्तरता होइन, समावेशी, समानुपातिक प्रतिनिधित्वसहितको सहभागितामूलक लोकतन्त्र आजको आवश्यकता बनेको छ । राज्यका सबै निकायमा पहुँच र प्रतिनिधित्वको सुनिश्चितता सबै जातजाति, भाषाभाषी र धर्म–सम्प्रदायलाई गरिदिएपछि हामी कहिल्यै जाति र जातीयता, अधिकार दिने र लिने, हेपिएको र हेपेको पश्चगामी धाराको परम्परागत बहसमा फर्किनुपर्दैन । पहुँच र प्रतिनिधित्वसहितको सुशासन र समृद्धिमा देशलाई अगाडि बढाउन सक्यौँ भने मात्र हामी सबैले आफ्नो गौरव महसुस त्यहीँभित्र गर्न सक्छौँ । हामी कोही पनि दलित या मुस्लिम होऔँ, महिला या जनजाति होऔँ, खसआर्य या मधेसी/थारू होऔँ, हिन्दु, मुस्लिम, क्रिस्चियन वा बौद्ध होऔँ, सबैको आफ्नो प्यारो देशमा समान पहुँचसहितको उपस्थिति भइसकेपछि स्वत: असमानताका विगतका घाउ निको हुँदै जान्छन् । अनि, हामी सबै नेपाली एउटै संकल्प र एकअर्काको सम्मानसहित राष्ट्र निर्माणमा जुट्न सक्नेछौँ । यी विषयमा कहीँ कतै एक नेपालीले अर्को नेपालीलाई हेप्ने, होच्याउने जस्ता सामाजिक विकृति र विसंगति बढेको खण्डमा नियन्त्रण गर्ने, अपराधजन्य घटना नियन्त्रण गर्न जनअनुमोदित मोडलको बलियो न्यायप्रणाली रह्यो भने शासनमा पारदर्शिता सम्भव हुन्छ । जनताको दैनिक जीवनमा राज्यको क्रियात्मक/रचनात्मक उपस्थिति, सामाजिक सुरक्षा र स्वतन्त्रतामा न्यायालयको निगरानी तथा शासन प्रणालीमा व्यवस्थापिका र कार्यपालिकाको उत्तरदायित्वपूर्ण उपस्थिति भयो भने हामी छोटै समयमा अन्तर्राष्ट्रिय मापदण्डमा पुग्न सक्ने निश्चित छ ।
देश संघीय मोडलमा पुगिसकेपछि काठमाडौं उपत्यकालाई व्यवस्थित रूपमा सहरीकरण गर्न आवश्यक छ । भित्री गल्ली र पुराना चोकमा अनावश्यक यातायातका साधन प्रवेश गर्न रोक लगाएर व्यवस्थित सांस्कृतिक पर्यटकीय केन्द्र बनाउनुपर्छ । उपत्यकामा बाँकी रहेका जमिनमा व्यवस्थित सहरी योजनासहित निजी क्षेत्र र सरकारी क्षेत्र छुट्याएर अन्तर्राष्ट्रिय लगानीकर्तालाई आकर्षित गरी स्मार्ट सिटी निर्माणको न्यूनतम बीस वर्षे परियोजना आवश्यक छ । राज्यले चाहेको खण्डमा आधुनिक प्रशासनिक नेटवर्कसहितका पचासजति सुविधाजडित भवन निर्माण गरेर देशभरिको संघीय मोडलको प्रशासन चलाउन कुनै गाह्रो कुरा होइन । पाँच–पाँच वर्षको गरी चार खण्डमा सजिलै यो कार्य गर्न सकिन्छ । यसका साथै राष्ट्रियस्तरका वित्तीय निकाय र संस्थानलाई पनि त्यही नयाँ सहरीकरणको प्याकेजमा केन्द्रित गर्न सकिन्छ । राणाशासन सकिएको झन्डै ७० वर्षसम्म उही र उस्तै रूपमा सिंहदरबार वरिपरिबाट परम्परागत शासन गर्ने प्रणालीलाई हामी किन आधुनिकीकरण गर्न सकिरहेका छैनौँ ? ७० वर्षसम्म हामीभन्दा पछाडि परेका देश कहाँ पुगिसके, किन उनीहरूबाट सिक्ने र लागू गर्ने इच्छाशक्ति छैन नेपाली ‘स्टेक होल्डर’हरूमा ?
भूकम्पपीडितहरू जाडोले कठ्यांग्रिएर मृत्युवरण गरेका कहालीलाग्दा खबर आइरहेका छन् । एकातिर यो पीडालाई सम्बोधन गर्दै व्यवस्थित ग्रामीण बस्ती विकासको आवश्यकता छ भने अर्कातिर चलिरहेका घोषित–अघोषित आन्दोलनको राजनीतिक र संवैधानिक सम्बोधन गरेर देशलाई संघीय विकासको नयाँँ मोडलमा लैजानु छ । प्रत्येक प्रदेशमा अबको विकासको नयाँ ढाँचा अगाडि बढाउन शिक्षालाई व्यवस्थित गर्न न्यूनतम आधारभूत जनशक्ति तयार पार्ने गरी एक–एकवटा विश्वविद्यालय निर्माण जरुरी छ । स्वास्थ्य सेवालाई विकेन्द्रित गर्दै प्रभावकारी बनाउन प्रत्येक प्रदेशमा एक–एकवटा व्यवस्थित अस्पताल आवश्यक छ । चार सय नागरिकबराबर एक डाक्टर हुनुपर्ने अन्तर्राष्ट्रिय मापदण्डमा पुग्न नसके पनि हजारबराबर एक डाक्टरको उपस्थिति अनिवार्य बनाउन सम्भव छ । हाल पाँच हजार नागरिकबराबर एक डाक्टरसमेत उपलब्ध छैनन् । युवालाई अतिरिक्त क्रियाकलापका लागि प्रेरित गर्न सुविधासम्पन्न खेलमैदान निर्माण पनि प्रत्येक प्रदेशमा अनिवार्य हुन्छ । केन्द्रदेखि सबै प्रदेश जोड्ने र प्रदेशको राजधानीदेखि निर्वाचन क्षेत्रको केन्द्रसम्म जोड्ने पक्की पिचसहितको बाटो, केन्द्रदेखि प्रदेश राजधानीसम्म जोड्ने रेलमार्ग, प्रत्येक प्रदेशमा न्यूनतम मध्यमस्तरका हवाईजहाज अवतरण गर्नसक्ने विमानस्थल र केन्द्रीयस्तरको अन्तर्राष्ट्रिय विमानस्थल अनिवार्य आवश्यक पर्नेछ । प्रादेशिक विशेषताअनुसारको उद्योग–व्यवसाय प्रवर्धनका लागि हरेक प्रदेशमा न्यूनतम एक–एकवटा औद्योगिक क्षेत्र निर्माण, कृषिलाई आधुनिकीकरण गर्न व्यवस्थित एक–एक कृषिकेन्द्र, पर्यटनलाई व्यवस्थित गर्न एक–एकवटा न्यूनतम पर्यटन प्रवर्धन केन्द्र स्थापना गर्नु आवश्यक छ । प्रत्येक प्रदेशमा व्यवस्थित प्रकृतिका पार्क र उद्यान, एक–एकवटा सांस्कृतिक प्रतिष्ठान, त्यसैगरी साहित्यिक प्रतिष्ठान, न्यूनतम एक–एकवटा व्यवस्थित व्यवहारवादी प्राविधिक शिक्षालय पनि आवश्यक छन् । जल, सौर्य र अन्य ऊर्जालाई व्यवस्थित गर्न प्राकृतिक ऊर्जा प्रवर्धन केन्द्र, वैदेशिक रोजगार व्यवस्थापन प्रतिष्ठान, सफ्टवेयर–आइटी व्यवस्थापन केन्द्र, वनजंगल संरक्षण–संवर्धन प्रतिष्ठान, केबुलकार व्यवस्थापन केन्द्र आदि जस्ता विषय प्रदेशको विकासका लागि अनिवार्य हुनेछन् । यसका साथै कमसेकम नीतिमा मात्रै होइन, १२ कक्षासम्मको शिक्षालाई नि:शुल्क गर्ने योजना प्रत्येक प्रदेशसँग हुनुपर्छ ।
विकासका चार आधार– कृषि, जलविद्युत्, पर्यटन, उद्योग व्यवसायलाई व्यवस्थित नगरी देशको विकास सम्भव छैन । ७७ हजार मेघावाट क्षमता भएका हाम्रा कोसी, गण्डकी र कर्णाली नदी त्यत्तिकै खेर गएका छन् । तर, हामी लोडसेडिङमा बाँचिरहेका छौँ । उत्तरी, मध्यपहाडी र मैदानी भागमा ठुल्ठूलो परिमाणमा कृषिजन्य वस्तुको उत्पादन सम्भव छ । केन्द्र र प्रदेशले संयुक्त रूपमा राष्ट्रियस्तरको कृषि सहकारी बोर्ड बनाएर किसानले उत्पादन गर्ने सम्पूर्ण वस्तु खरिद गर्दै बजारीकरण गरिदिने र उत्पादनमा सब्सिडी वा अनुदानको व्यवस्था गरिदिने हो भने युवाको ठूलो संख्या वैदेशिक पलायनबाट रोकिन सम्भव छ । सञ्चयकोषको व्यवस्था, ज्येष्ठ नागरिकको भत्ता व्यवस्था, अपांग–अल्पसंख्यक आदिको संरक्षण व्यवस्था, जातीय भावनाबाट क्रमश: राष्ट्रिय भावनामा उठाउने प्रणाली, सबैखाले असमानता अन्त्य गर्दै ‘हामी नेपाली, सबै नेपाली’को भावना जागृत गर्ने हो भने हाम्रो देश छोटै समयमा तीव्र गतिमा विकास र समृद्धिको बाटोमा अगाडि बढ्न सक्छ ।(पौडेल नयाँ शक्ति निर्माण अभियानका संगठन प्रमुख हुन्)