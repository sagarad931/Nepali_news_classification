
﻿जब कथित दक्षिणपन्थी, व्यापारी हितैषी पार्टी सबैभन्दा ठूलो भोट बैंक (यसपटक ग्रामीण गरिब र किसान) माथि ध्यान दिएर लोकप्रियतावादी बजेट ल्याउँछ भने बुझ्नुपर्छ, भारतले पुँजीवादसम्म पुग्न लामो बाटो तय गर्नुपर्छ । वित्तीय खर्च नियन्त्रण राख्न देखाइएको संयम र ग्रामीण आधारभूत ढाँचालाई बढावा दिनु बजेटको राम्रो पक्ष हो । तथापि, हाम्रो अर्थव्यवस्थामा साँचो अर्थमा परिवर्तन ल्याएर रोजगारी पैदा गर्ने कुनै ठूलो विचारको अभाव प्रस्ट देखिनु नकारात्मकता हो ।
यस्तो लाग्छ, सरकारले चुनाव अभियानका दौरान गरेको वाचा भुलेको छ, खासगरी यो देशका शिक्षित युवासँग गरिएको । अर्थव्यवस्थालाई अझ अगाडि लान बजेटमा कुनै ठूलो विचार छैन, न यसमा नयाँ लगानी वा बिजनेसलाई प्रेरित गरिएको छ । त्योविना आउने केही वर्ष युवाका लागि आवश्यक लाखौँ नयाँ रोजगारी निर्माण गर्न सम्भव छैन । निकै मिहिनेत गर्ने र कर चुक्ता गर्ने लाखौँ मानिस, यानि मध्यमवर्गलाई फेरि चुसिएको छ । सबैभन्दा ठूलो प्रहार त उनीहरूको पेन्सन बचतमा करको अर्को प्रहार गरिएको छ ।
अर्को शब्दमा भन्ने हो भने, यो भाजपाको बजेट थिएन । यो युपिएको ‘कपी पेस्ट’ बजेट थियो । यसमा पनि नराम्रो के भने यो युपिएको फिका बजेटमध्ये एक थियो । भाजपा विपक्षमा हुन्थ्यो भने यो बजेटको खुबै आलोचना गथ्र्यो, निरस, लोकप्रियतावादी, बिजनेस र मध्यमवर्गविरोधी भनेर । चुनावमा मतदातासँग वाचा गर्ने, त्यसअनुरूप भोट लिने अनि अहिले आएर उनीहरूलाई उपेक्षा गरिदिने ? कांग्रेसले यस्तो गरिसकेको छ, अहिले भाजपाले गरेको छ । भाजपाले २०१४ को चुनावका दुई सबैभन्दा बफादार समर्थकविरुद्ध यस्तो गरेको छ, भारतीय व्यापारिक वर्ग र यस देशका शिक्षित युवा वर्ग । भाजपाले किन यस्तो गर्‍यो ? केही राज्यको चुनाव हारेको बदला लिन ? किसान र गरिब धेरै संख्यामा छन्, त्यसकारण यसपटक उनीहरूलाई पुकारौँ भन्ने लागेको हो ? गरिब र धनी, गरिब र मध्यमवर्गको विभाजन गर्न मन लागेर ?
कांग्रेसले यही गरिरह्यो र काफी सफल पनि भयो । ठुल्ठूला घोटला हुन्नथे भने कांग्रेस अझै सत्तामा हुनसक्थ्यो । ‘आप’ यही गर्ने प्रयास गरिरहेको छ र ऊ यसमा काफी सफल भइरहेको छ । अब भाजपा यही गर्ने कोसिस गरिरहेको छ । तथापि, भाजपा दुई तप्कालाई त्याग गरेर यस्तो गरिरहेको छ, युवा तथा भारतीय व्यापारी वर्ग ।
हामी जसलाई गरिबको हितमा छ भन्छौँ, वास्तवमा त्यो गरिबीको हितमा हुन्छ । पुँजीवाद मानिसलाई पैसा कमाउन प्रोत्साहित गर्ने अवधारणामा काम गर्छ र यसप्रकार उपभोग र रोजगारीलाई बढावा दिन्छ । तर, भारतमा कुनै राजनीतिक दल यसमाथि भरोसा गर्दैन किनकि समाजवादी सजिलै बिक्छ । भाजपाजस्तो दक्षिणपन्थी राजनीतिक पार्टीको हकमा पनि यही हो । भाजपा आफूमाथि सुट–बुटको सरकारको लेबल नलागोस् भन्ने चाहन्छ।भगत भारतीय लेखक हुन् दैनिक भास्करबाट