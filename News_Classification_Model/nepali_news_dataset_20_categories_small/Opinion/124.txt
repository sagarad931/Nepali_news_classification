
﻿प्रतीक प्रधान
नेपाल र भारतको सम्बन्धमा सबैभन्दा अप्ठेरो के छ भने नेपालीलाई भारतीय नेता र कर्मचारीतन्त्रले भनेको कति मान्नुपर्दछ भन्ने थाहा छैन र भारतीयहरूलाई नेपालीलाई कतिसम्म आफ्नो प्रभावमा राख्नुपर्छ भन्ने पनि हेक्का छैन । नेपाल र भारतबीच जब जब सम्बन्धमा समस्या आउँछन् त्यसबेला दुबैलाई आफू कमजोर भएको महसुस हुन्छ । नेपालीलाई भारतले धेरै हेपेजस्तो लाग्छ भने भारतीयलाई नेपालले शिर उठाउन थाल्यो भन्ने झोंक चल्छ । वास्तवमा दुवै देशबीच एक अर्कासँग कुन तहमा कसरी सम्बन्ध स्थापित गर्ने र कसरी बराबरका छिमेकी समान व्यवहार गर्ने भन्ने विषयमा अनुभव र ज्ञान दुवैको कमी छ ।
भारतीय रिसर्च एन्ड एनलाइसिस विंग अर्थात् ‘र’ मा काम गरेर अवकासपाएका एक सहसचिव स्तरका व्यक्तिले यस लेखकलाई भनेका थिए– भारतको विदेश मामला मन्त्रालयको नेपाल हेर्ने डेस्कमा कुनैपनि दिन नेपालको बारेमा १५ मिनेट पनि छलफल र विचार विमर्श हुँदैन । अर्कोतिर नेपालको परराष्ट्र मन्त्रालयमा मात्र होइन गल्लीगल्ली र कोठे बैठकमा समेत राजनीतिक गफको एक अभिन्न अंग भारत हुनेगर्छ । यसरी दुई छिमेकीले एक अर्कालाई असमान ढंगले हेर्ने हुनाले नेपाल र भारतबीचको सम्बन्धमा फाटो आएका बेला त्यसको उपचार पाउन गाह्रो पर्छ । भारतीयहरू नेपाललाई किन इज्जत र सम्मानका दृष्टिबाट हेर्नुपर्छ भन्ने बुझ्दैनन् र नेपालीहरू भारतीयले किन नेपाललाई अन्य राष्ट्र सरह सम्मान दिन सक्दैन भन्ने सोच्न थाल्छन् ।
भौगोलिक, आर्थिक र सैनिक शक्तिमा असमान भए पनि संयुक्त राष्ट्र संघका दुई सदस्य राष्ट्र सार्वभौमिकता, कूटनीतिक सम्बन्ध, पारस्परिक सम्बन्ध आदि सबै आधारमा बराबर हुन् । भारतका लागि नेपालका प्रधानमन्त्री र अमेरिकी राष्ट्रपति बराबर हुन्, हुनुपर्छ । तर, न त नेपाल आफूलाई भारतको एक बराबरको मित्रको रूपमा स्थापित गर्ने कोसिस गर्छ, न भारत नेपाललाई सो स्थान दिने प्रयासै गर्छ । अर्थात्, भारत र नेपालको सम्बन्धमा समुचित लचक र अडान नभएसम्म यी दुई देशबीचको सम्बन्ध असमान रहिरहनेछ । भारतले यस विषयमा कसरी निर्णय लिन्छ वा लिँदैन त्यो उसको समस्या हो तर नेपालका हकमा भने कुन कुन अवस्थामा लचकता अपनाउने र कुन कुन स्थानमा अडान लिने भन्ने बारेमा अध्ययन र मनन सुरु गरिनुपर्छ ।
पहिले लचककैचर्चा गरौँ । नेपाल भूपरिवेष्ठित मात्र नभएर भारत परिवेष्ठित देश भएको यथार्थलाई कसैले पनि बेवास्ता गर्न मिल्दैन । गत चार महिनादेखि भारतले लगाएको नाकाबन्दीमा नेपाललाई आफ्नो जोहो गर्न परेको समस्याले नै पनि हाम्रो भारतप्रतिको निर्भरता स्वतः स्पष्ट भएको छ । त्यसैले नेपालले यस भौगोलिक बाध्यतालाई आत्मसात् गर्नुको विकल्प छैन । अर्थात्, नेपालले धेरै विषयमा भारतको चाहनाअनुरूप व्यवहार गर्नुपर्छ । यसो भन्नुको अर्थ नेपालको सार्वभौमसत्ता, अखण्डतामा समेत सम्झौता गर्नुपर्छ भन्ने भने होइन । नेपाल भारतको उपनिवेश चाहिँ होइन ।
लचकता अपनाउने भनेको नेपालबाट भारतको अहितमा काम हुन नदिनु हो । कुनैबेला नेपालको जनसंख्या करिब २ करोड हुँदा ३ करोड छाता र ४ करोड घडी तेस्रो मुलुकबाट आयात गरेर भारततर्फ चोरी निकासी हुन्थ्यो । यस्ता सामान अनगिन्ती हुन्थे, र भारत नेपाललाई तस्करीलाई समर्थन गरेको आरोप लगाइरहन्थ्यो । भारतले पनि विदेशी सामानको आयातमा भन्सार खुकुलोपारेपछि अहिले त्यस्ता समस्या कम भएका छन् ।तर अहिले पनि सुनको चोरी निकासी भइरहेको छ । भारतमा बढी भन्सार भएका कतिपय सामानको चोरी निकासी भएकै छ । भारतले नेपाली सामानमा दिएको बिनाभंसार निर्यात सुविधाको उपभोग गर्न नेपालको उद्योग बढाउन छाडेर विदेशी सामानलाई कसरी नेपाली लेबल लगाउने भन्ने दाउपेच चलिरहेकै हुन्छ । अझ, विदेशमा भारतीय नक्कली नोट छपाएर ल्याउने र नेपालको खुल्ला सिमानाबाट भारततिर लगिने गरेको समाचार पनि आइरहेकै हुन्छ । यस्ता कार्यलाई नेपालले कुनैपनि अवस्थामा प्रश्रय दिनु हुँदैन । नेपालको बाटो भएर उग्रवादी र आतंकवादी शक्ति भारत पस्न दिनु हुँदैन । भारतविरुद्ध कुनै अर्को देशले नेपालमा बसेर षड्यन्त्र गर्छ भने त्यस्तो देशलाई नेपालले आश्रय दिनु हुँदैन ।
भारतसँगको सम्बन्धमा लचकता अपनाउँदा नेपालले चीनको संवेदनशीलतामा भने केही विचार पु¥याउनुपर्छ । भारतले नेपालको दक्षिणी सिमानाको वरिपरि चीनले कुनैपनि प्रकारको ठूला योजना निर्माण नगरोस् भन्ने माग राख्छभने उत्तरतिरको सिमानामा पनि भारतको ठूलो उपस्थिति चीनका लागि ग्राह्य नहुन सक्छ । तर यस्ता मागहरू कतिपय अवस्थामा कूटनीतिक अडान वा अन्य माग पूरा गराउनभाँजोहाल्ने कामका लागिमात्र पनि हुन्छ । किनभने दुवै छिमेकी आणविक शक्ति र लामो दूरीका मिसाइलयुक्त छन् । साधारणतया आणविक शक्तिराष्ट्रबीच सम्बन्ध त्यस्तरी बिग्रँदैन तर बिग्य्रोभने पनि नेपालको करिब डेढसय किलोमिटरको सिमाना बाधक बन्दैन ।
लचकताकै प्रसंगमा विदेशीलाई भन्दा भारतीय मजदुरलाई नेपालमा काम गर्न सजिलो वातावरण बनाउने माग जायज हो र कायमै छ । भारतीय व्यापारीलाई कतिपय प्रकारका व्यापारमा नेपाली व्यापारीसरह सेवा र सुविधा प्रदान होस् भन्ने माग आउँछन् तर त्यसमा पनि नेपाल पहिलेदेखिनै भारतीय व्यापारीका लागि अपेक्षाकृत सहजै छ ।
नेपालले भारतको सुरक्षा सतर्कतामा पनि लचकता अपनाएर पहिल्यैदेखि धेरै सम्झौता गर्दैआएको छ । नेपालको अन्तर्राष्ट्रिय विमानस्थलमा भारतीय एयरलाइन्सको सुरक्षा जाँच भारतीय सुरक्षाकर्मीले नै गर्दैआएका छन् । त्यसले नेपालको सुरक्षास्थितिमा अन्तर्राष्ट्रियस्तरमै प्रश्न उठछ । तैपनि, नेपालले भारतीय सुरक्षाजाँचलाई हटाउन सकेको छैन ।
यस्ता प्रकरणमा नेपालले भारतसँगको सम्बन्धमा लचिलो बन्दाबन्दै पनि नेपालको सार्वभौमसत्ता र राष्ट्रियतामै आँच आउने कार्य नहोस् भन्नेमाभने विशेष ध्यान दिनै पर्छ । त्यसैले लचकका साथै भारतसँगको सम्बन्धमा आवश्यक अडानहरू पनि स्पष्ट ढंगले राखिनुपर्छ ।
नेपालका प्रधानमन्त्री केपी शर्मा ओली फागुन ७ गते भारत भ्रमणमा प्रस्थान गर्दैछन् । नेपालले २००७ सालदेखि मनाउँदै आएको प्रजातन्त्र दिवसको दिन नेपालका प्रधानमन्त्रीको भारत भ्रमण यसै पनि अर्थपूर्ण छ । प्रधानमन्त्रीको यस भ्रमणपश्चात नेपालले भारतसँगको सम्बन्धमा केही हासिल गर्छ कि अहिलेसम्म प्राप्त गरेको उपलब्धिसमेत केही गुमाउँछ भन्ने उत्सुकता सर्वत्र देखिएको छ । प्रधानमन्त्रीले भ्रमणका अवसरमा नेपालले देखाउन सक्ने क्षेत्र र तहको लचकता देखाउनै पर्छ । तर नेपालले लिनुपर्ने केही अडानमा अड्न नसक्ने हो भने भ्रमणबाट नेपालले छोटो अवधिमा केही उपलब्धि हासिल गरेजस्तो देखिए पनि दूरगामी प्रभाव नेपालको हितमा हुँदैन ।
नेपालले आफ्नो देशको विकासका लागि उत्तरी नाकाहरू खोल्न र तिनबाट व्यापार बढाउने कार्य गर्नै पर्छ । यस विषयमा भारतका सुरक्षा सरोकारलाई ध्यान पु¥याउन सकिन्छ तर उत्तरको ढोका सधैँलाई बन्द राख्न सकिँदैन । त्यस्तै नेपाली सेना दुई देशका सेनाको अनुपातमा निकै सानो र कुनैपनि देशलाई सुरक्षा दृष्टिकोणले खतरा छैन । तथापि, नेपाली सेना देशको सुरक्षाका लागि सजग र तत्पर रहनु पर्छ । यसका लागि हतियारको स्रोत केबल एउटा देशमात्र बन्नु हुँदैन ।
नेपालको सबैभन्दा ठूलो समस्या ऊर्जाको अभाव हो । त्यसैले नेपालमा ऊर्जाका ठूला आयोजना विकास गर्ने क्रममा भारतले तत्परता देखाउँछ भने उसैलाई दिनु उचित हुन्छ तर उसले लाइसेन्स लिएर रोकेर बस्छ भने अरूलाई यस्ता आयोजना हस्तान्तरण गर्न हिचकिचाउनु हुँदैन । कति आयोजना भारतले जिम्मा लिएर नबनाएको वा बनाउन ढिलाइ गरेका उदाहरण छन्, सो भारत समक्ष प्रष्टरूपमा राख्नुपर्छ ।
कुनैपनि कारणले नेपालमा इन्धन आपूर्ति हुन सकेन भने सहरमा बसोबास गर्ने नेपाली भोकभोकै पर्ने अवस्था छ । विगतको नाकाबन्दीले पनि यो प्रमाणित गरिसकेको छ । नाकाबन्दीका अवस्थामा पनि नेपालले चीनबाट खासै सहयोग लिन सकेन । उत्तरी छिमेकीले दुईपल्ट उपहार स्वरूप दिएको १३, १३ लाख लिटर पेट्रोलबाहेक खासै सहयोग प्राप्त हुन सकेन । अझैसम्म पनि चीनसँग इन्धन खरिद गर्ने विषयमा दुईपक्षीय आर्थिक सम्झौता हुनसकेको छैन । भारतका केही राजनीतिकर्मी र साउथ ब्लकका केही कर्मचारीलाई खुसी पार्न नेपालका उत्तरी नाका प्रयोगहीन अवस्थामा राख्नु राष्ट्रिय हितविरुद्ध गरिएको अपराध हो । यस विषयमा नेपालको अडान सशक्त र स्पष्ट हुनुपर्छ ।
नेपाल भारतको सबैभन्दा ठूलो आयातकर्तामध्ये हो । तर औपचारिकरूपमा यो तथ्य बाहिर आउनसकेको छैन । त्यसैले भारतले नेपालसँग व्यापार वार्ता गर्दा सानो व्यापारिक साझेदारसँग जस्तो व्यवहार गर्छ । तर वास्तविकता फरक छ । नेपाल र भारतबीचको व्यापार सरकारी तथ्यांकमा देखिएको जतिमात्र होइन । यी दुई देशबीच भन्सार छलेर वा मिलेमतोमा जति सामान ओहोरदोहोर हुन्छ त्यति सायद विश्वको कुनैपनि दुई मुलुकबीच हुँदैन होला । त्यसैले भारतले औपचारिकरूपमा नेपाललाई उसको जति ठूलो क्रेता सम्झेको छ त्यसभन्दा नेपाल करिब तीन गुणा बढी ठूलो ग्राहक हो भन्ने अनुमान विज्ञहरूको छ । औपचारिक तथ्यांकभन्दा अनौपचारिक बाटोबाट नेपालले तीन गुणा बढी भारतीय सामान आयात गर्छ भने नेपाल भारतको सातौँ ठूलो आयातकर्ता देश हो । त्यही आधारमा गणना गर्दा व्यापार नाफाको हिसाबले भारतको लागि नेपाल संयुक्त राज्य अमेरिकापछि दोस्रो ठूलो राष्ट्र हो ।
औपचारिक तथ्यांकले जे देखाए पनि कुल व्यापार त अनौपचारिक ओसारपसार सहितकै तथ्यांक हो । अनौपचारिक व्यापारको आयतन घटाउँदै लग्ने एउटा तर्क होला तर सत्य त नेपाल भारतको अत्यन्तै ठूलो आयातकर्तामध्ये एउटा हो र यस तथ्यको बोध भारतलाई गराउनु पर्छ ।
नेपालमा सरकार परिवर्तन, ठूला पदमा कसैलाई आसीन गराउनेजस्ता विषयमा भारतले आफ्ना उमेदवारलाई सहयोग गर्छभन्ने आरोप लागि रहन्छ । भारत यसलाई अतिरञ्जित आरोप भन्छ तर नेपालको शासन सत्तामा भारतको प्रभाव प्रष्ट देखिन्छ । यसमा भारतको प्रभावभन्दा नेपाली नेता र कर्मचारीमा रहेको डरको मानसिकताले धेरै काम गरेको छ । कुनैबेला दरबारबाट फोन गरेर एउटा पिउनले पनि सहसचिवसम्म सरुवा गरेजस्तै अहिले भारतको उमेदवार भनेर धेरै काम हुने गरेको छ । भारतले प्रस्ताव गरेको उमेदवारको काम भएन भने सरकारलाई भारत विरोधीको बिल्ला लाग्ने गर्छ । तर यस्ता कामहरूमा दूतावासभन्दा माथिको प्रभाव कमै हुनेगर्छ । अझ आरोप त के पनि छ भने नेपाली नेता र कर्मचारी भारतीय आशीर्वाद प्राप्त गर्न दूतावासमा मोटो भेटीसमेत चढाउनपछि पर्दैनन् । यस्तो गलत प्रभावबाट नेपाल मुक्त हुनुपर्छ र यस विषयमा पनि भारतीय नेतृत्वलाई जानकारी गराउनुपर्छ ।
नेपाल एक सार्वभौम राष्ट्र हो । यसले भारतसँग बराबरको छिमेकीको हैसियतमा सम्बन्ध स्थापित गर्नुपर्छ र हाम्रा अडान त्यही अनुरूप हुनुपर्छ । साथै नेपाल एउटा सानो र भूपरिवेष्ठित राष्ट्र पनि भएका कारण यसले छिमेकीका उचित चासोका विषयलाई पनि बेवास्ता गरेर जान सक्दैन । जे होस्, भारतसँग यस्तो सम्बन्ध कायम होस् जसले गर्दा नेपाली जनताले दुःख पनि नपाउन् र बेइज्जती पनि अनुभव नगरुन्!