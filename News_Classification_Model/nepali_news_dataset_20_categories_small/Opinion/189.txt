
﻿विमल कोइराला, पूर्व मुख्यसचिव
एनसेलको कर छली प्रकरण नीतिगत भ्रष्टाचार होइन । नीतिगत भ्रष्टाचार भनेको नीतिमा म्यानुपुलेसन गर्ने कुरा हो । यहाँ कही पनि आयकर ऐनमा छुट पाउने भन्ने कुरा छँदै छैन । यसलाई व्याख्याको विषय बनाइयो ।
अहिले आन्त्रिक राजस्व कार्यालयमा यो आयकर ऐन बनेपछि, आन्तरिक राजस्व विभागका महानिर्देशका रुपमा यो ऐन कार्यान्वयन गराउने व्यक्ति पनि यहीँ हुनुहुन्छ । ऐन बनाउने मान्छे मै हुँ । कानूनले कुनै पनि किसिमले एनसेललाई कर छुट दिएको छैन ।
प्रष्टरुपमा लेखिएको छ कि कुनै पनि चीज बिक्री मात्रै होइन, डिस्पोज गर्दा पनि कर तिर्नुपर्छ । डिस्पोजको नेपाली भाषा के त भन्दाखेरि शब्दकोष हेरेर निसर्ग भन्ने शब्द परेको छ । अनि निशर्ग भन्ने शब्द कहाँबाट आयो ? के हो ? भनेर ऐन बन्दै प्रश्नहरु उठेका थिए ।
एनसेलको मुद्दा भोडाफोनको जस्तो पनि होइन । सर्वोच्च अदालतले रुल गर्नुपर्ने विषय पनि होइन । मलाई त दुर्भाग्य के लाग्छ भने मैले सरकार छाडेको १० वर्ष भएछ, मैले कस्ता साथीहरु निर्माण गरेको छु, जो अहिले खुट्टा कमाइरहेका छन् । यो रुलिंग माग्ने पनि आन्तरिक राजस्व विभागसँग होइन, यो त ठूला करदाता कार्यालयले हेर्ने हो ।
कर तिर्ने नियत नभएर ठूलो कारोबार भएकाले हाम्रो राजनीतिक र कर्मचारीतन्त्र एनसेलको मोहजालमा फस्यो । ठूलो रकमको कुरा छ । ठूलै अफर भएको होला । अनि सबैलाई के छ भने एनसेललाई कर लगाउने हो कि नलगाउने हो भनेर प्रश्न गर्छन् । मैले देखेको एनसेललाई कर लगाउने कि नलगाउने भनेर प्रश्न उठाउने ठाउँ नै छैन । तर, हामी चुक्यौं ।
यो ऐन बनाउँदाखेरि मैले जुन ढंगले यस्ता कुनैपनि विवाद आउँदैन भनेर बनाएको थिएँ, पछि गएर संशोधन गरेर खेल्ने ठाउँ राखियो । बनाउँदा यो पूर्वानुमान गरेको के भनेदेखि नेपालमा प्रत्यक्ष वैदेशिक लगानी आयो, फरेन पार्टनर होल्डिंगस् मार्फत कारोबार गर्‍यो ।
कारोबार गर्दाखेरि त्यसले कर तिर्नुपर्ने कि नपर्ने स्थिति आयो भने के गर्ने भन्नेर बाँधियो । डिस्पोज गरेको कर योग्य हुन्छ बनाएको थएँ । तर, पछि दफा १३ मा आएर अलिकति संशोधन भएको छ । संशोधन गरेर त्यसको मूल्यांकनको विधिमा संशोधन गरियो । र, भाषागत अलमलमा पारियो ।
एनसेलको अहिले जुन कारोबार भएको छ, त्यो पूर्णरुपमा करयोग्य छ, उसले तिर्नै पर्छ । कतिले अहिले के हौवा चलाएका छन् भने यसरी बाँध्यो भने प्रत्यक्ष बैदेशिक लगानी कसरी आउँछ त भन्छन ।
हामीले केका लागि बैदेशिक लगानी भित्र्याउने हो र ? हाम्रो वृद्धि, रोजगारी र करलाई बैदेशिक लगानी चाहिने हो । त्यही आउँदैन भने किन चाहियो बैदेशिक लगानी ? यस्तो कर छली गर्ने, रोजगारी सिर्जना नगर्ने र रि-इन्भेष्टमेन्ट पनि नगर्ने बैदेशिक लगानी आउँदैन भने नआओस् । एनसेलको सुरुदेखिको व्यवहार र कारोबार दुबै शंकास्पद छ ।
एनसेल कर प्रकरणमा मन्त्री, सचिव अनि आन्तरिक राजस्व विभागका महानिर्देशकले बोल्ने विषय होइन । यो त ठूला कररदाता कार्यालयको प्रमुखले नै सल्ट्याउन सक्ने विषय हो । यहाँ किन आयो मन्त्रीजीहरुको हवाला ? एनसेलसँग कर लिनुपर्ने हो कि होइन भनेर ? किन राजनीतिक मान्छेहरु कसैले कर लिन हुन्छ भन्ने र कसैले हुँदैन भनेर ? यो त नियत नै ठीक भएन ।
निर्णय के भएको छ, थाहा छैन । यदि नियतबस एनसेलसँग कर नलिने भनेर सरकारी निर्णय आयो भने त्यो नीतिगत भ्रष्टाचार होइन, त्यो खुलेआम भ्रष्टाचार हो । टेवलमुनिबाट गरिएको भ्रष्टाचार होइन, टेवल माथिबाट सीधासीधी गरिएको भ्रष्टाचार हो । त्यस्तो निर्णयले नेपाली जनतामाथि ठूलो अन्याय हुन्छ ।
(राजधानीमा आयोजित एक कार्यक्रममा व्यक्त विचार) 