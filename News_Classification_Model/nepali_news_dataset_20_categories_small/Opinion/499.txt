
﻿कुनै समय सरकारले सहकारीलाई तीनखम्बे अर्थनीतिको एक हिस्सा बनायो । त्यसपछि धमाधम सहकारी संस्थाहरु खुल्ने क्रम पनि उर्लियो । त्यसैलाई केही व्यक्तिले ठगीको माध्यम बनाए । सुधीर बस्नेतको ओरेन्टल को-अपरेटिभ सहकारी पनि त्यसैमध्येको एक हो ।
ओरेन्टलबाट ठगिने ११ हजार जना पीडितहरुमा म पनि पर्छु । सो संस्थाले ०५३ सालमा दर्ता भई देशका प्रमुख शहरमा १३ वटा शाखा विस्तार गरेको थियो । संस्थाले ०६९ साउनदेखि करिब ११००० बचतकर्ताहरुको रगत-पसिनाको कमाइ लगभग चार अर्ब रुपैयाँको सावा-ब्याज भुक्तानी दिएको छैन ।
ओरेन्टलले साना बचतकर्तालाई बैंकिङ सुविधा प्रवाह गरी संकलित निक्षेप सामूहिक हितका लागि खर्च गरी आर्जित नाफा र लाभांश समान रुपमा वितरण गर्ने उद्देश्य बोकेको थियो । तर, उचित नियमनको अभावका कारण उद्देश्य विपरीत निक्षेप रकमको दुरुपयोग गरी जोखिमपूर्ण लगानी, रकमको हिनामिना कार्यले संस्था नै धराशायी भयो ।
यसले गर्दा हामी हजारौं व्यक्ति र हामीसँग आश्रति परिवारका लाखौं जनको बिचल्ली भएको छ ।
आखिर गणतन्त्रमा जनताको नियति यस्तै हो त ? हजारौं जनताको धनसम्पत्ति खुलेआम लुट भइरहँदा पनि हाम्रा जनप्रतिनिधि मूकदर्शक बनेका छन् । जनताका दुःखमा साथ दिनु त कहाँ-कहाँ, उल्टै सहकारी ऐनलाई घेराबन्दी गर्न समेत पछि परेनन् । दुष्टताको पनि हद हुन्छ नि !
सहकारीका अभियन्ताहरूले मलाई बारम्बार भन्ने गर्नुहुन्छ, ओरेन्टल सहकारी नै होइन । के हो त ओरेन्टल को-अपरेटिभ ? हामीलाई जवाफ चाहियो । हामीले देखेको त सहकारी ऐन ०४८ अन्तर्गत इजाजत प्राप्त गरी ०५३ सालमा दर्ता नम्बर २३६ मा दर्ता भएको हो । मान्यवरहरुले बारम्बार के आधारमा ओरेन्टल सहकारी होइन भन्छन् ? बुझ्न सकिएको छैन ।
हजारौं नेपाली जनता ठगिएको यो घटना राष्ट्रिय स्तरमै सबैभन्दा ठूलो वित्तीय अपराध हो । हाम्रा राजनीतिज्ञहरुले किन यस्ालाई सामान्य मान्छन् ? अपराधीलाई किन संरक्षण दिइन्छ ? यो समस्याको समाधानका लागि कुनै पनि निकायले प्रभावकारी कदम चालेको छैन ।
त्यो दिन कहिल्यै पनि भुल्न सक्दिनँ, जुन दिन हामी ओरेन्टल पीडितहरु प्रधानमन्त्रीलाई ज्ञापनपत्र बुझाउन बालुवाटार गएका थियौं । त्यहाँ पुग्दा महसुस भयो, प्रधानमन्त्री भनेको त जनताको होइन, कार्यकर्ताको मात्र पो रहेछन् । हामीले प्रधानमन्त्रीलाई भेट्न समेत पाएनौं ।

ज्ञापनपत्रबाट आफ्नो पीडा सुनाउन नपाउँदाको पीडा हामीले सडकमै बसेर पोख्न थाल्यौं । त्यही बेला सुरक्षाकर्मी आए, हामीलाई धकेलाधकेल गरेर गाडीमा हालेर लगे । त्यहाँ वृद्धवृद्धा पनि थिए, सबै जना आत्तिएर रोइकराई गरिरहेका थिए । ती आमाबुबालाई अत्याचार गरेको देखेर मेरो पनि आँखा नरसाई रहन सकेन ।
देशको कानून देख्दा निकै दया लागेर आउँछ । हाम्रो माग नै के छ र ? हामीले आफ्नो बचत रकम त मागेका हौं, जुन हामीले ओरेन्टलमा लगानी गरेका थियौं । हामीले सरकारको ढुकुटी त पक्कै खोजेका होइनौंै ।
०७० मंसिरमा गठित समस्याग्रस्त सहकारीहरुको छानबिन गर्न जाँचबुझ आयोग गठन भयो । उसले प्रतिवेदन पनि बुझायो, त्यही अनुसार ऐन अघि बढाउँदै फेरि संशोधनमा पनि ल्याइयो । आयोगका प्रमुख गौरीबहादुर कार्कीको प्रतिवेदनले परिच्छेद १६ छुटाउन नहुने भने पनि त्यो छुटाइएको छ । समेट्न नहुने कुरा भने कायम राखिएको छ । यस्तो किन ?
सहकारीलाई जनता लुट्ने संस्थाको रुपमा विकास गर्नै खोजिएको हो ? हाम्रा सहकारी अभियन्ताहरुले जवाफ दिऊन् । यस्तै किसिमको ब्रह्मलुट गर्दै जाने हो भने देशको तीनखम्बे अर्थनीतिले चरम संकट निम्त्याउनेछ । अब नयाँ सहकारी ऐन पीडितलाई सम्बोधन गर्ने गरी र सहकारीका ठगहरुलाई तह लगाउने खालको आउनुपर्छ ।
सहकारी पीडितहरुले न्याय नपाएसम्म म आवाज उठाइरहनेछु । ठगीमा परेका आमा-बुबाहरुको अनुहारमा मुस्कान फिर्ता नभएसम्म उहाँहरुको प्रत्येक लडाइँमा साथै हुनेछु । पीडितले चाँडै न्याय पाऊन् भन्दै हाम्रा सहकारी अभियन्ताहरुलाई पनि खबरदारी गर्न चाहन्छु ।