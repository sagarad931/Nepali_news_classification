
﻿होमप्रसाद लम्साल
समाचारहरुमा आएका कुरा सत्य हुन् भने भर्खरै एक पुस्तक सार्वजनिक गरिएको कार्यक्रममा मधेस आन्दोलनका अगुवा महन्त ठाकुरले तराई छुट्टै देश बन्नका लागि सम्पूर्ण पूर्वाधार बनेको बताएछन् । यो उनको भनाइ सत्य हो भने निकै खेदजनक अर्थपूर्ण छ । यो भनाइ अर्थ निकै दुरगामी असर पर्ने खालको छ । यो नेपालको इतिहासका लागि निकै नै दर्दनाक भनाइ हुन सक्दछ ।
उनले अझै प्रष्ट शब्दमा भनेका छन् कि ‘मधेसको आफ्नै लामो इतिहास छ, भाषा, संस्कृति, जनसंख्या र आफ्नै भूमि छ । सबै गुण मधेसलाई प्राप्त छ, त्यसैले मधेस अलगै राष्ट्र छ ।’ उनको भनाइ र तराई भैरहेका गतिविधि उस्तै छन् ।
यस्तो भनाइले जनतालाई सशंकित पार्दैन भन्ने प्रश्नमा महन्थले भनेका छन ‘एउटा देशमा विभिन्न राष्ट्र हुन सक्छ, हामीले नेपाललाई बहुर्राष्ट्रिय देश भन्दै आएका छौं ।’ नयाँ संविधानमा बहुजातीय भनिएको भन्दै उनले त्यसलाई सच्याएर बहुराष्ट्रिय देश भन्नुपर्ने बताए । यसको अर्थ के हो भन्ने बेला आएको होइन र ? यो आम नागरिकका लागि पनि चासो हुनुपर्दैन र ? यो भनाइले मधेस आन्दोलन केका लागि भएको भन्ने कुरा पुष्टि हुँदै गएको होइन र ? यतिखेर सचेत नागरिकले नेतृत्व पंक्तिलाई सोध्ने बेला आएको छ कि मधेस आन्दोलन नियत हो कि नियति हो ?
कुनै पनि मुलुकको राष्ट्रियताका सवालमा आफ्नै नियम कानुन हुन्छन् भने के नेताहरुले जे बोले पनि हुने ? उनको यो भनाइ बुझ्न त्यति कठीन छ जस्तो लाग्दैन । किनकि उनले प्रष्ट भाषामा मधेसलाई छुट्टै राज्यको मान्यता दिन माग गरिहेका छन । हुन सक्छ मधेसलाई छुट्टै राज्य बनाउँदा महन्थ ठाकुर के पदमा पुग्लान्, त्यो परको कुरा होे । तर, उनले जे बोल्यो त्यही हुन्छ मधेसमा ? मधेसी जनता आफ्ना माग पूरा गर्न लडेका हुन् कि छुट्टै देशका लागि । उनी उकातिर यस्तो भन्छ अर्कातिर मधेसमा साम्प्रदायिकता भड्किँदै गएको छ ।
मधेस आन्दोलन हुँदै गर्दा लागेको थियो केही माग जायज छन् । त्यसलाई नकार्न हुन्न । प्रदेशको सीमाकन गर्दै गर्दा सुर्खेतमा आन्दोलन भयो, बाग्लुङमा आन्दोलन भो, तत्काल सीमा परिवर्तन गरियो । तर, बिडम्बना कैलालीमा आन्दोलन हुँदा बेमतलव गरियो । भनियो, रौं बराबर पनि हेरफेर हुँदैन । आखिर किन यो भनियो भन्दै मधेसका जायज मागमा धेरैको ध्यान परेकै हो । अझै पनि जनताको पक्षमा निर्णय गर्ने हो भने मधेसमा प्रदेशको सीमा परिवर्तन गर्ने पर्दछ । तर, यतिखेर के कुरा पुष्टि हुँदैछ भने मधेस आन्दोलन प्रदेशको सीमा परिवर्तनका लागि मात्रै भएको हो कि देशकै सीमा परिवर्तन गर्न भएको हो ।
आखिर मधेस आन्दोलनको नेतृत्व गरेका ठाकुरको भनाइले यी कुरामा हरेक राष्ट्रप्रेमीलाई गम्भीर भएर सोच्न बाध्य बनाउँछ । होइन भने मधेसी जनताले भन्नुपर्‍यो कि ठाकुरको भनाइ ठीक होइन र हामी उसको आन्दोलनको पछाडि छैनौं, मधेसी जनताले आन्दोलनका नाममा रगत बगाएको देशको सीमांकनका लागि हो भनेर जनताले भन्नुपर्‍यो । नत्रभने मुलुकमा लोकतन्त्र आउँदा सबैलाई बराबरी स्वमित्व हुनै पर्दछ । त्यो केही हदसम्म मधेसमा कम भएको कुरा सर्वस्वीकार्य छ ।
अर्को अर्थमा मधेसमा भएका जति पनि नेताहरु छन् उनीहरु सत्ता स्वार्थी भएका कारण पनि आज मधेस पिछडिएको हो । नेपालको राष्ट्रिय योजना आयोगको हालसम्मको बजेट बाँडफाँड हेर्ने हो भने पहाडको तुलनामा तराई बढी नै बजेट परेकै छ, तर विकास त्यहीँ किन कम हुन्छ ? जब कि भौगोलिक हिसाबले हेर्दा पहाडमा भन्दा तराई विकासका लागि निकै थोरै खर्च हुन्छ तर, पनि रोडदेखि खानेपानी पूर्वाधार केही पनि राम्रो छैन । यसको एउटै कारण हो मधेसका नेताहरु बढी भ्रष्ट भएकै हुन् । उनीहरुको त्यो मापन हेर्न कुन नेताले कति पार्टी बनाएर कति पटक मन्त्री भए भन्ने कुरा हेर्ने हो भने पुग्छ । सबैभन्दा बढी मन्त्री र ठूला पदमा पुग्ने उनीहरु तर त्यहीँ किन विकास हुँदैन त ? अब मधेसका जनताले प्रश्न उठाउने बेला आएको छ ।

मधेस आन्दोलनका नाइकेहरु छुट्टै देश मागिरहँदा ओली सरकार छुट्टै देश चलाएझैं गरिरहेका छन् । यसबाट मुलुकमा देखा परेको समस्या तत्काल समाधान होला भन्ने लक्षण देखिन्न

पहाडको तुलनामा मधेसमा बढी भ्रष्टाचार हुन्छ भन्ने कुरा पनि केही प्रतिवेदनहरुले जनाएकै छ । हामी कमजोर हुँदा छिमेकीले आफ्नो स्वार्थअनुसार बिथोल्ने कुरा स्वयमसिद्ध हो । तर, हामी कति अरुमा निर्भर छौं भन्ने कुराले छिमेकीको दबावमा भर पर्दछ । आजको मधेस आन्दोलनमा भारतको भूमिका पनि त्यस्तै हो ।
त्यसो हो भन्दैमा आन्दोलनको आवश्यकीय सम्बोधन नै नगर्ने भन्ने होइन कि सम्भव भएसम्म त्यसलाई समेटेर लैजानु पर्दछ । जनाधार नभएका नेताहरुले पछिल्ला समयमा आन्दोलनलाई जसरी अर्को रुप दिन खोजेका छन् त्यसलाई बचाउनु अबको आवश्यकता हो । आन्दोलन बढ्दै जाँदा रुप फेरिन्छ भने झै बेलैमा उठेका मागहरु संम्बोधन गरिदिएको भए सायद यस्तो रुप देख्नु पर्ने थिएन होला । तर, आज जुन कोणबाट मधेसी नेताहरु आन्दोलनलाई ‘टुइष्ट’ गर्न खोज्दैछन् त्यो मुलुकका लागि दुर्भाग्य बन्ने संकेतहरु देखा पर्न थालेका छन ।
एकातिर वर्तमान सरकार जनताका प्राथमिकता एकातिर काम कुरो अर्कोतिर भने झै मन्त्रिपरिषद विस्तार गरेर सबै आफन्तहरुलाई जागिर लाउने धुनमा छ । जनताले न्यूनतम सुविधा पनि नपाएर जसरी आज आक्रोश पैदा भएको छ, त्यसको तुलनामा ओली सरकार नालायक सिद्ध हुँदै गएको छ ।
भारतबाट पेट्रोलियम पर्दाथ नआउँदा उनी न त विकल्प खोज्न तत्पर छन्, न त जनताको आवश्यकता पूरा गर्दछन् । यस्तो बेला उनको प्राथमिकता आफन्त भर्ना गर्ने र पालो पुर्‍याउनेमा केन्द्रित छ । यसले सरकारप्रति जनताको आक्रोश बढाएको छ । एकातिर मधेस आन्दोलनका नाइकेहरु छुट्टै देश मागिरहँदा ओली सरकार छुट्टै देश चलाएझैं गरिरहेका छन् । यसबाट मुलुकमा देखा परेको समस्या तत्काल समाधान होला भन्ने लक्षण देखिन्न ।
यो आन्दोलन र राज्यको नीति हेर्दा त्यसले पार्ने दीर्घकालीन असर भनेको मुलुक असफलताको मार्गमा देखिन्छ । एकातिर मुलुकको अवस्थाले युवाहरु विदेश पलायन भएका छन् भने अर्कोतिर, आर्थिक अवस्था निकै गिरावट आएको छ । वैदेशिक हस्तक्षेपको चरम रुप देखिएकै छ । यी सबै कुराले मुलुक असफल हुने बाटोमा छ ।
नेपाल एकीकरणदेखिको अवस्था हेर्ने हो भने मुलुकका लागि निकै चुनौतिपूर्ण अवस्थाहरु व्यहोर्नुपर्‍यो हामीले । खास अर्थमा हामी कुनै पनि शक्तिको औपनिवेशिक नियन्त्रणमा कहिल्यै रहनु परेन । एक राष्ट्रप्रेमीका लागि त्यो गौरवको कुरा होला । आजसम्मको नेपालको इतिहासमा आएका थुप्रै चुनौतिहरुलाई पन्छाउँदै जहाँसम्मको यात्रा तय भएको छ, यो नै नेपालका लागि चुनौतिपूर्ण बन्दै गयो । यति मात्रै भन्न सकिन्छ कि कुनै पनि चुनौति पार नगरिकन सफलताको शिखर चुम्न सकिन्न ।

माओवादी द्वन्द्वदेखि गणतान्त्रिक आन्दोलन र खोक्रो राष्ट्रवादका कुरा गर्नेहरु यतिखेर महन्थ ठाकुरको भनाइमा त्यति गम्भीर देखिएको जस्तो लाग्दैन । कि सबैको मौन स्वीकृति छ, कि भने उनीहरु एकैतिरबाट निर्देशित छन्

हामीले यतिखेर बडो संयमका साथ मुलुकमा उत्पन्न परिस्थितिलाई समाधान गर्न जरुरी छ र अब ढिला गर्न हुन्न पनि । सविधान निर्माणपछि हामीले सहज रुपमा सविधानका अन्तरवस्तुलाई जनतामाझ लैजान सकेका छौनौं । कारण तत्कालै शुरु भएको मधेस आन्दोलन र नाकाबन्दी । जसका कारण जनताले निकै सास्ती व्यहोर्नु परेको छ ।
सविधान बन्दै गर्दा सीमांकनको विषयले केही समय निकै अस्तव्यस्त बनायो नै । एकातिर राजनीतिक दलहरु आफ्नो अनुकूलतामा सीमांकन कोर्ने, अर्कोतिर उनै नेताहरु आवश्यकताभन्दा बढी आश्वासनका कारण थालमा चामल नै हालिदेला जस्तो गर्ने केही संस्थारुपी दलालहरुका कारण आज यस्तो अवस्था भोग्नु परेको हो ।
लोकतन्त्र कठिन, संभवतः सबभन्दा जटिल र चुनौतीपूर्ण हुन्छ । एक अमेरिकी लेखकले प्रजातन्त्र नामक लेखमालामा लेखेका छन् कि लोकतन्त्र अनेकौं किसिमका तनाव र विरोधाभासहरूले भरिएको हुन्छ र यसमा लागेकाहरूले त्यसलाई कार्यरूप दिन निरन्तर खटिइरहनु पर्दछ । लेखमालामा भनिएको छ, लोकतन्त्रको परिकल्पना फटाफट चाहेजस्तो गरी काम हुन सकोस् भन्नका लागि नभई सम्पूर्ण जनताप्रति जवाफदेहीरूपमा काम होस् भन्नका लागि हो ।
कुनै पनि लोकतान्त्रिक सरकारले एउटा तानाशाही सत्ताले जत्तिकै छिटो गरी काम गर्न सक्षम नहुन सक्छ । तर, जब एउटा कार्यविधि तय गरिन्छ, त्यसले आम जनसमर्थनको गहिरो तलाउबाट शक्तिस्रोत प्राप्त गर्दछ ।
लोकतन्त्रले अवश्य पनि देखिने गरी यसको स्वरूप कहिल्यै पनि आफ्नो अन्तिम चित्र बनाइसकेको हुँदैन, सफल लोकतन्त्रमा यो निरन्तर विकसित भइरहन्छ । बाहिरी सतहमा हेर्दा लोकतन्त्रमा खासै विकास भएको नदेखिए पनि जनताको सहभागितामा हुने थुप्रै कामहरु भएका हुन्छन् । त्यसैले लोकतन्त्रलाई संस्थागत गर्न कठिन त हुन्छ । तर, पनि समय लाग्छ भनेझै हामीले पनि लोकतन्त्रलाई संस्थागत गर्नमा योगदान गर्नु आवश्यक छ ।
त्यसैले मुलुकमा माओवादी द्वन्द्वदेखि गणतान्त्रिक आन्दोलन र खोक्रो राष्ट्रवादका कुरा गर्नेहरु यतिखेर महन्थ ठाकुरको भनाइमा त्यति गम्भीर देखिएको जस्तो लाग्दैन । कि सबैको मौन स्वीकृति छ, कि भने उनीहरु एकैतिरबाट निर्देशित छन् । अब छुट्याउनु पर्ने बेला भएको छ ।
मधेस आन्दोलन केही मधेसी नेताहरुको भनाइ र गराइ हेर्दा नियतजस्तो देखिन्छ । यदि नियति नै हो भने सुधार गर्दै लैजानुपर्दछ । यस्तो कुरा बेलैमा नसच्याउने हो भने मुलुक गहृयुद्धमा फस्ने संकेत देखिएको छ ।