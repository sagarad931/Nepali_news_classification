
﻿‘यी केटाकेटी (प्रदर्शनकारी) २४ घन्टाभित्र समातिनुपर्छ । र, हामी तिनका बाबुआमा, दिदी–बहिनी एवं स्वास्नीमार्फत तिनीहरूलाई समात्न सक्छौँ । जसले मानव अधिकारको कुरा गर्छ, त्यसलाई म जुत्ताले हान्नेछु ।’ मानव अधिकार कमिटीका प्रमुख, पूर्वन्यायाधीश मोर्तादा मन्सोरले नवनिर्वाचित संसद्मा बोलेका शब्द हुन् यी । यद्यपि, उनका शब्द पहिल्यै नीति बनिसकेका थिए ।
पाँच वर्षअघि होस्नी मुबारकको तानाशाही सत्ताले बर्बरताको सीमा नाघेको थियो । त्यसवेला उठेको थियो, ‘रोटी, स्वतन्त्रता, आत्मसम्मान र न्याय’ को नारासहित एउटा विद्रोह । अहिले ४० हजार राजनीतिक बन्दी छन्, २०१५ मा मात्र १२ सय ५० बेपत्ता बनाइएका छन्, सयौँको गैरकानुनी हत्या भएको छ र जुलाई २०१३ को बर्बर ‘कु’पछि दर्जनौँ आमनरसंहार भएका छन् ।

त्यसो भए के गल्ती भयो त ?
वास्तवमा इजिप्टको ‘दोस्रो गणतन्त्र’ त्यस वेला मात्र स्थापना गर्न सम्भव थियो, जब ‘अफिसरहरूको गणतन्त्र’ पूर्णरूपमा नामेट हुन्थ्यो । फेबु्रअरी २०११ देखि जुलाई २०१३ सम्म यसो हुन सकेन । बरु त्यो क्रान्ति सैन्य संस्थापनको आर्थिक र राजनीतिक एकाधिकार पुनस्र्थापित गर्दै सकियो ।
जनवरी २०११ को विद्रोहले मुबारकको तानाशाहीविरुद्ध असंवैधानिक सैन्य समूहको कु निम्त्यायो । त्यसयता जुन्ता (सैन्यसमूह) सबैभन्दा शक्तिशाली राजनीतिक र आर्थिक खेलाडी बनेको छ । यो राष्ट्रपतीय संस्था, खुफिया संयन्त्र, सुरक्षा संयन्त्र, मुबारकको पारिवारिक व्यापारी गण र सबै राजनीतिक शक्ति र समूहको योगभन्दा शक्तिशाली छ ।
प्रजातन्त्रबारे मुबारक र इजिप्टको सेनाको समान धारणा छ । तर, विद्रोह र मुबारकको पतनले अभूतपूर्व स्वतन्त्रता र स्वच्छ निर्वाचनको वातावरण बनायो । तर, परिवर्तनकारी शक्तिहरू, चाहे ती सुधारवादी हुन् वा क्रान्तिकारी, को मुख्य रणनीतिक गल्ती थियो, नागरिक–सेना सम्बन्धलाई सन्तुलित गर्न प्राप्त उपलब्धिको रक्षा गर्दै अघि बढ्न नसक्नु । राजनीतिक शक्तिहरूले गैरहिंसात्मक द्वन्द्व समाधान संयन्त्रणमा सहमति गर्न नसक्दा परिवर्तनकारी र यथास्थितिवादी शक्तिबीच अति धेरै राजनीतिक धु्रवीकरण भयो ।
फलत: २०११ देखि २०१३ सम्म लोकतान्त्रिक संस्था असाध्यै छोटो समयसम्म बचे । राजनीतिक शक्तिले यी संस्थाको सशक्तीकरणलाई प्राथमिकतामा राख्नै मानेनन् । अर्कोतर्फ निर्वाचनमा पराजितहरू सत्तामा पुग्न अलोकतान्त्रिक विकल्प खोज्न थाले । विजेताहरू नीति र विधिविधानमार्फत् सडकका माग जस्तै यातना तथा दण्डहीनता अन्त्य गरी पारदर्शिता, सामाजिक न्याय स्थापना गर्न नराम्रोसँग असफल भए । यो खासगरी राज्यसंयन्त्र चलाउने अनुभवको सीमितता, सिर्जनशीलता र अनुभवको कमीका अतिरिक्त राजनीतिमा धर्मको प्रयोग र दुरुपयोगबाट भएको धु्रवीकरणको परिणाम थियो ।
धर्म र पहिचानको राजनीतिले इस्लाम बहुमत र गैरइस्लाम अल्पमतबीच राजनीतिक धु्रवीकरण ल्याइदियो । यो विवाद २०१२ को संविधानसभामा उजागर भएको थियो । धारा ४४ मा त पैगम्बर मोहमद र भगवान्का दूतको अपमान गर्न प्रतिबन्ध लगाइयो । धेरै धर्मनिरपेक्ष इजिप्टेलीको विचारमा यो अभिव्यक्ति स्वतन्त्रताको ठाडो प्रतिबन्ध थियो । यस्तो प्रावधानलाई धेरै इस्लाम तथा धार्मिक संस्थाले स्वागत गरे । तर, अन्य उदारवादीका लागि यो आक्रोशको विषय थियो ।
उक्त अवधिमा क्षेत्रीय तथा अन्तर्राष्ट्रिय प्रायोजकको प्रभाव संवेदनशील थियो । पश्चिमा लोकतन्त्रको सहयोग तानाशाही पुनस्र्थापना गर्न चाहनेहरूको सहयोगका अघि फिका भयो । कैयौँ क्षेत्रीय अरब खेलाडीले यहाँको लोकतान्त्रीकरण आफ्नो हितमा रहेको महसुस गरेनन् । उल्टो आफ्नो सत्ताको सुरक्षा र स्थायित्वविरुद्ध भएको ठाने ।
यसको अर्थ इजिप्टमा यो लोकतन्त्रको अन्त्य होइन । नौ करोड जनसंख्या भएको यो मुलुकमा ७० प्रतिशत ३५ वर्षमुनिका छन् । भ्रष्टाचार र दमनको सट्टा परिवर्तन बढी सम्भावनायुक्त छ ।(आसोर बेलायतको थिंक टैंक क्याथम हाउससँग सम्बद्ध छन्)अलजजिराबाट