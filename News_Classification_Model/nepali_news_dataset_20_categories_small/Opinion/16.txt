
﻿
संविधानसभाबाट संविधान निर्माण भइसकेपछि त्यही संविधानले व्यवस्था गरेअनुसार संवैधानिक निकायका निर्वाचनहरू भए । प्रधानमन्त्रीको निर्वाचन भई नयाँ सरकार गठन भयो । सरकार गठन भएको सय दिन पनि पुगेको छैन । तर, सरकार गठनका वेला मुलुकको परिस्थिति सहज थिएन, अहिले पनि त्यो असहजता यथावत् छ । सरकार गठनका वेलामा नयाँ संविधानमा उल्लेख गरिएको प्रावधानलाई लिएर मधेसकेन्द्रित पार्टीले असन्तोष व्यक्त गर्दै आन्दोलन गरिरहेका थिए । त्यो आन्दोलन अहिले पनि यथावत् चलिरहेकै छ । अर्कातर्फ, मधेस आन्दोलनलाई नै मुद्दा बनाएर छिमेकी मुलुक भारतले नाकाबन्दी गरिदिएको थियो । नाकाबन्दी पनि अझै जारी छ । भूकम्पबाट भएको क्षतिको पुनर्निर्माण त परै जाओस्, भूकम्पपीडितलाई चिसोबाट जोगिन तत्काल दिइनुपर्ने राहत पनि दिइएको थिएन । जाडोयाम सुरु हुन लागेकाले उनीहरू थप समस्यामा परिररहेका थिए । यस्तो जटिल अवस्थामा गठन भएको सरकारले सय दिनको सुविधा पाउने कुरै थिएन । त्यसकारण यो सरकारले छरितो रूपमा काम गर्ला भन्ने आमअपेक्षा थियो । संविधानले प्रतिपादन गरेको मूल्य–मान्यता के हो भन्ने सरकारको व्यवहारले देखाउने आशा जनताले गरेका थिए । तर, त्यसअनुरूप सरकार जान नसकेको पक्कै हो ।केही गर्न नसक्ने सरकार
सरकारले भारतीय नाकाबन्दी र मधेसमा आधारित आन्दोलनको पृष्ठभूमिमा मौलाएको कालोबजारीलाई नियन्त्रण गर्नु त परै जाओस्, घटाउनसम्म सकेन । अत्यावश्यक वस्तुको अभावलाई हटाउन सकेन । आपूर्ति व्यवस्था मिलाउन सकेन । अभाव भएको वेलामा सरकारले सार्वजनिक वितरण सेवाको पद्धति विकास गरी सञ्चालन गर्नुपर्नेमा त्यो पनि गर्न सकेन । जसरी सरकारले विजयादशमीको अवसरमा सुपथ मूल्य पसल सञ्चालन गर्छ त्यसैगरी कालोबजारी नियन्त्रण हुने किसिमले बेचबिखन व्यवस्था सरकारले गर्नुपर्ने थियो । त्यस्तै, संकटमा परेका, असहाय अवस्थामा परेका जसले आफैँले आफैँलाई संकटबाट जोगाउन सक्ने अवस्था हुँदैन, उनीहरूलाई पुर्‍याउनुपर्ने राहत सरकारले पुर्‍याउन सकेको छैन । पीडा कम गर्न त सरकारले सकेन सकेन, तैपनि सरकारमा जानेहरूले पनि दु:ख त सहेकै छन्, मितव्ययिता अपनाएका छन् भन्ने कुराको पनि धज्जी उडाउने काम सरकारबाटै भएको छ ।
नयाँ संविधानले सरकारमा मन्त्रीहरूको संख्या घटाएर प्रधानमन्त्री, मन्त्री, राज्यमन्त्री र सहायक मन्त्री गरी २५ भन्दा बढी नबढाउने व्यवस्था गरेको छ । अहिलेसम्मको व्यवस्था हेरेर संविधानमा नयाँ व्यवस्था गरिएको हो । त्यो कति व्यावहारिक छ या छैन, अर्कै कुरा हो । तर, मन्त्रिपरिषद् विस्तारमा जनताले प्रसन्नता व्यक्त गर्दैनन् । त्यो देशका निम्ति उपयुक्त पनि हुँदैन । मन्त्रालय फुटाउने काम फजुल खर्च मात्र हो । छिटोछरितो ढंगबाट काम चलाउनुपर्छ भन्ने सिद्धान्तलाई संविधानले अपनाएको छ । तर, सरकारले मन्त्रिपरिषद् मात्रै होइन, मन्त्रालयसमेत विस्तार गर्‍यो । पटक–पटकका प्रशासन सुधार आयोगका रिपोर्टले १८ भन्दा बढी मन्त्रालय नबनाउन सुझाब दिएका छन् । तर, सरकारले त्यसलाई बढाएर २६, २८ हुँदै मन्त्रालयको संख्या ३० पुर्‍याइदियो । यसो गर्नु सरकारको घोर असंवेदनशीलता हो ।
संविधानविपरीत सरकारले काम गर्दा आलोचनाका स्वर सुनिनु स्वाभाविक हो । तर, यसको अर्थ सरकारलाई विस्थापित गर्ने स्वर भने तिनीहरू नै चाहिँ होइनन् । सरकारले संविधानविपरीत गएर काम नगरोस् भन्ने चाहना मात्र हो । नयाँ संविधान आएपछि पुराना व्यवहार विस्थापित गरी नयाँ संस्कृति स्थापित गरी नयाँपनको उदाहरण कार्यपालिकाबाट प्रस्तुत गरिनुपर्छ । सरकारले सबै शक्ति परिचालन गरी भूकम्प र नाकाबन्दीबाट पीडित मधेस, पहाड र हिमाललाई सम्बोधन गर्ने वातावरण निर्माण गर्नुपर्छ । मुलुकको समस्या समाधानका लागि सरकारमा रहेका पार्टीहरूले आफ्ना पार्टीलाई पनि परिचालन गर्नुपर्छ । मुलुकमा विपत् र संकट परेका वेला जिम्मेवार राजनीतिक दलले आफ्ना क्रियाकलाप हवात्तै बढाई पीडितलाई राहत दिन, बदमासी, कालोबजारी र तस्करी रोक्न, अत्यावश्यक वस्तुको अभावबाट उत्पन्न हुने स्थितिलाई सम्बोधन गर्न अत्यावश्यक वस्तुको आपूर्तिलाई सुचारु गराउन दिलोज्यानले लाग्नुपर्छ । संकट समाधानका लागि नेतृत्व सरकारले गर्ने हो, सत्तारूढ दलले सरकारलाई सहयोग गर्नुपर्छ । त्यो मात्रै होइन, संकटबाट मुलुकलाई मुक्त गर्न विपक्षीले पनि सरकारलाई सहयोग गर्नुपर्ने हो, त्यो पनि रचनात्मक ढंगले हुन सकेको छैन । त्यसैले सरकारबारे सुरु भएका आलोचना उसको व्यवहार सच्चियोस् भन्नका लागि मात्र हुन् । अहिलेको सरकारलाई विस्थापित गरेर आउने नयाँ सरकारले पनि त्यस्तै काम गर्छ भने नयाँ ल्याउनुको के अर्थ ?सरकार बदल्ने गलत मानसिकता
अहिलेको अवस्थामा सरकार बदल्ने, सरकारमा मन्त्रीको संख्या बढाउने, सरकार भत्काउने, सरकार टिकाउन जे गरे पनि हुन्छ भन्ने मानसिकताजस्ता सबै सोच र व्यवहार गलत हुन् । मुलुकले व्यहोर्नुपरेको संकट र विपत्लाई सम्बोधन गर्नु अहिलेको प्रमुख काम हो । यो वेलामा पार्टीहरूबीच दूरी बढाउने होइन, दलहरूबीच अहिलेसम्मको दूरी कम गरी एकताबद्ध भएर राष्ट्रिय एकताको सन्देश दिँदै समस्याको सम्बोधन गर्नुपर्छ । जायज, नाजायज जेसुकै भए पनि असन्तोष व्यक्त गर्दै आन्दोलन सुरु भएको महिनौँसम्म पनि त्यसलाई किन सम्बोधन गर्न सकिएन ? त्यसको उपाय खोज्नु अहिलेको आवश्यकता हो । नागरिकले हेर्ने सरकारलाई हो । तराई–मधेसमा उठेको आन्दोलनको माग व्यवस्थापिका–संसद्बाट मात्रै पूरा हुन सक्छ । संविधानमा राखिएका प्रादेशिक व्यवस्थामा देखिएका असन्तुष्टि संसद्ले मात्रै सम्बोधन गर्न सक्छ । त्यसैले आन्दोलन सडक र मधेसमा नभई संसद्मा गर्नुपर्ने हो, तर त्यसो हुन सकेन र त्यो नै गलत भयो । तर, लामो समयसम्म आन्दोलन भए पनि त्यसलाई कसरी साम्य पार्ने भन्ने विषयमा अग्रसरता लिने जिम्मेवारी भने सरकारकै हो ।जनतालाई संविधान बुझाउन नसक्नु
अर्कातिर नयाँ संविधानले के–के नयाँ दियो  त ? त्यसमा के–कस्ता प्रावधान समेटिएका छन् ? किन हामीले पुरानो संविधान छोडी नयाँ संविधान ल्यायौँ ? त्यसका उपलब्धि के–के हुन् ? सरकारले यस विषयमा पनि जनतालाई बुझाउन सकेको देखिएन । संविधानबारे व्यापक रूपमा प्रचार र व्याख्या सरकारका तर्फबाट हुन सकेको छैन । त्यसो हुन सकेको भए स्थिति अर्कै बन्थ्यो । अर्कातिर, संविधानप्रति असन्तुष्टि जनाई सुरु गरिएको शान्तिपूर्ण आन्दोलनलाई अर्कैतिर बंग्याउने आपराधिक तत्त्वलाई सरकारले अपराधीसरह व्यवहार गरेको पनि देखिएन । यो पनि सरकारको कमजोरी हो ।
नेपाल विश्व समुदायको एक सदस्य राष्ट्र हो । नेपालका व्यापक अन्तर्राष्ट्रिय दौत्य सम्बन्धहरू छन् । मित्रराष्ट्रलाई पनि संविधानबारे जानकारी दिन त्यसमा समेटिएका विषयवस्तुबारे व्याख्या गरेको पाइएन । विदेशमा रहेका सरकारी नियोगलाई पनि संविधानबारे मित्रराष्ट्रलाई बुझाउन परिचालन गर्नबाट सरकार चुक्यो । त्यति गर्न सकेको भए नेपालको संविधानबारे मित्रराष्ट्रलाई भ्रम हुने थिएन । किन बेलायतले भारतीय प्रधानमन्त्री नरेन्द्र मोदीसँग नेपालको संविधानमा केही नपुगेजसरी संयुक्त वक्तव्य निकाल्यो त ? त्यो नेपालको कूटनीति फेल भएको ज्वलन्त उदाहरण हो । केही कुरा यस्ता हुन्छन्, जसलाई यस्तो प्रभाव पर्छ भनी नपर्खी पहिल्यै बताउनुपर्छ । हाम्रा मित्रराष्ट्रलाई नेपालको संविधानबारे नियोगलाई परिचालन गरेर बताउनुपर्ने, बुद्धिजीवी परिचालन गरी सबैमाझ प्रचारप्रसार गर्नुपर्नेमा सरकार यसमा पनि नराम्ररी चुक्यो ।
सरकारप्रति उठ्ने आलोचनाले आफ्नो व्यवहार सुधार्न मौका दिन्छन् । त्यस्ता आलोचना आफ्ना गल्ती सच्याउने अवसर पनि बन्छन् । मुलुक संकटमा परेका वेला सरकार टिकाउन र भत्काउन जे पनि गर्ने दलहरूको कार्य जनतालाई क्षम्य हुन सक्दैन । अहिले दलीय समझदारीमा संविधान कार्यान्वयन गर्ने, र त्यो संविधानअन्तर्गत रहेर काम गर्ने वेला हो । संविधानमा कमी–कमजोरी भएमा केही व्यवहारबाट र केही संशोधनबाट सच्याउने काम गर्नुपर्छ । संविधान कार्यान्वयन गर्न नयाँ कानुन निर्माण गर्नुका साथै भएका कानुनमा के–कति परिवर्तन गर्नुपर्छ, त्यसतर्फ पनि राज्यले पर्याप्त ध्यान दिनुपर्छ । त्यसैले
अस्थिरता सिर्जना गर्ने प्रयासलाई यो वेला उपयुक्त ठहर्‍याउन सकिँदैन ।
अहिले अन्तरिम संविधानअनुरूप गठित व्यवस्थापिका–संसद् छ । नयाँ संविधानअन्तर्गत निर्वाचित संसद् आउन बाँकी नै छ । नयाँ संविधानअनुरूपका काम गर्नलाई संस्था नै सिर्जना गर्न बाँकी छ । संविधान कार्यान्वयन गर्न अहिले दलहरूले ध्यानकेन्द्रित गर्नु आवश्यक छ न कि अस्थिरता निम्त्याउन । सरकार टिकाउन र भत्काउन जे पनि गर्ने व्यवहारलाई अहिले उचित ठहर्‍याउन सकिँदैन । यसलाई कसैले प्रोत्साहन गर्नु पनि हुँदैन । न त मन्त्रालय फुटाएर मन्त्रीको संख्या बढाउने कामलाई उचित ठहर्‍याउन सकिन्छ न त त्यसैलाई आधार बनाएर अब यो सरकारलाई हटाउने वेला आइसक्यो भन्ने व्यवहारलाई नै उचित ठहर्‍याउन सकिन्छ ।(आचार्य संविधानविद् हुन्)