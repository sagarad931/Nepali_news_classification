
﻿डा. ह्याप्पीमुन ज्याकव-
दुई हप्ताअघि नेपाल सरकारले राष्ट्रपति विद्यादेवी भण्डारीको तय भइसकेको भारत भ्रमण स्थगित र भारतका लागि आफ्नो राजदूतलाई फिर्ता बोलाउने निर्णय गर्‍यो अचानक । त्यही समयवरिपरि प्रधानमन्त्री नरेन्द्र मोदीले लुम्बिनीको भ्रमण रद्द गरे । यी राजनीतिक विकासक्रम भारत र नेपालबीचको चिसो सम्बन्धका संकेत हुन्, जुन भारत र नेपालले अवलम्बन गरिरहेका छन् । यसमा नयाँदिल्लीको नेपालप्रतिको बलशाली तथा अनुमान गर्न नसकिने नीतिको प्रधान भूमिका छ । चिन्ताको विषय त के छ भने नेपालसँग सम्बन्धित विकासक्रम वास्तवमा कसरी नयाँदिल्लीको बिल्कुलै अनुमान गर्न नसकिने कूटनीतिले उसलाई यो क्षेत्रबाटै एक्लाइरहेको छ भन्ने एउटा ठूलो कथाको सुरुवात मात्रै हो ।
भारतीय जनता पार्टी नेतृत्वको नेसनल डेमोक्रेटिक एलायन्स ‘एनडिए’ को छिमेकी नीति श्रीमान् मोदीको यो क्षेत्रमा आकर्षक भ्रमणयात्राबाट निकै राम्रोसँग अघि बढ्यो । तर, त्यसले त्यति नै छोटो समयमा यो क्षेत्रमा दुश्मन पनि बढाएको छ । यो बिजेपीले चुनावी घोषणापत्रमा गरेको बाचाविपरीत पनि छ । बिजेपीले घोषणापत्रमा भनेको थियो, ‘दक्षिण एसियाको समृद्धि र विकासमा यो क्षेत्रमा राजनीतिक स्थिरता, प्रगति तथा शान्ति जरुरी छ । कंग्रेस नेतृत्वको युपीए भारतका छिमेकीसँग मैत्रीपूर्ण र साझेदारी सम्बन्ध स्थापित गर्न विफल भएको छ । आफ्ना परम्परागत सहयोगीसँग भारतको सम्बन्ध चिसो भएको छ । भारत र यसका छिमेकीबीचको सम्बन्ध फाटेको छ । राजकौशलको अभाव आजका दिनमा जस्तो कहिल्यै भएको थिएन ।’ भुटान र सम्भवत: बंगलादेशबाहेक दक्षिण एसियाको अधिकांश हिस्साको आज नयाँदिल्लीसँग गुनासो छ । प्रस्ट छ, बिजेपी नेतृत्वको सरकारको छिमेकी कूटनीतिमा केही आधारभूत गल्ती छ । त्यसो भए आफ्ना छिमेकीलाई रिस उठ्ने स्थिति नयाँदिल्लीले कसरी सिर्जना गर्‍यो ? नयाँदिल्लीको इस्लामावादसँगको सम्बन्ध उति राम्रो नभएका वेला केही राष्ट्रहरू, जसमध्ये केहीले मोदीको द्विपक्षीय प्राथमिकतालाई जोड दिएका थिए, अचानक भारतविरुद्ध खुला रूपमा आयो ।
यो क्षेत्रका राजधानीमा भारतको अलोकप्रियता बढ्नुमा कहिले सुरक्षाका कारण देखाएर त कहिले उनीहरूको सामरिक विकल्पलाई लुकाएर भारतको साना छिमेकीका आन्तरिक मामिलामा हस्तक्षेप गर्ने प्रवृत्ति एउटा मुख्य कारक हो । उदाहरणका लागि नेपाल नै लिऊँ । गत वर्षको सेप्टेम्बरमा नेपालको संविधानसभाले पारित गरेको संविधानलाई लिएर नयाँदिल्ली अत्यन्तै व्याकुल भएको थियो । नयाँदिल्लीको बेखुसी विहार र उत्तरप्रेदशनजिकै बस्ने तराईका मानिस खासगरी मधेसी र थारूहरूको वैधानिक भावनाबाट उत्पन्न भयो । उनीहरूमा नयाँ संविधानले धोका दिएको भन्ने भावना छ । तर, यो ठोस राजनीतिक तर्क कमजोर कूटनीतिक शैलीका कारण असफल भएको थियो ।
यो समस्याको दुईवटा पाटा छन्, एक– नयाँँदिल्लीले संविधान निर्माण गर्ने नेपालको सार्वभौम अधिकारप्रति खुला रूपमा बेखुसी देखायो, दुई नेपालतर्फका अत्यावश्यक आपूर्ति रोक्ने मधेसीको नाकाबन्दीलाई भारतले बढवा दियो । नाकाबन्दीको जवाफमा काठमाडौंले संयुक्त राष्ट्रसंघलाई गुनासो गर्‍यो । यसका महासचिवले तत्कालै ‘भूपरिवेष्टित राष्ट्रका रूपमा नेपालको अवरोधरहित ट्रान्जिटको अधिकार’ रहेको बताए ।
भारतको नेपाल ‘कूटनीति’ त्यहीँ रोकिएको देखिएन । गत हप्ता केपी ओलीको सरकार फाल्न नयाँदिल्लीले प्रयत्न गरेको सर्वत्र चर्चा छ । नेपालको संविधान पूर्ण छैन, तर बहस गर्ने र विद्यमान मतभेद समाधान गर्ने जिम्मा नेपालका विभिन्न राजनीतिक समूहको दायित्व हो । काठमाडौंमाथि आफ्नो असल नियत थोपर्नु नयाँदिल्लीको काम होइन । दोस्रो, नेपालमाथि लागेको नाकाबन्दीलाई सहयोग गर्नु जसले ठूलो मात्रामा मानवीय प्रभाव पार्‍यो, एउटा मित्रवत् छिमेकीविरुद्ध अनुचित बलात्कार हो । तेस्रो, नेपालमा प्रजातान्त्रिक तवरले निर्वाचित सरकारलाई हटाउन खोज्नु निन्दनीय नै हुन्छ । हामी हाम्रा छिमेकीसँग तिनीहरूका आर्थिक तथा पूर्वाधार आवश्यकतामा सहयोग गरेर रणनीतिक सम्बन्ध कायम गर्न सक्दैनौँ भने पनि कमसेकम हाम्रा गैरकूटनीतिक तथा तर्साउने व्यवहारबाट उनीहरूलाई नएक्ल्याऔँ ।(ज्याकव नयाँदिल्लीस्थित जवाहरलाल नेहरू विश्वविद्यालयका सहप्राध्याक हुन्)द हिन्दुबाट