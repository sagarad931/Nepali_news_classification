
﻿
काला लामा दाह्री र जुँगा, तालु पुरै खुइलिएको, हेर्दा नरकटजस्ता दुब्ला ।
अधिकांश समय सेतो सर्ट र पाईन्ट लगाउने र सेतै रंगको मफलर भिर्ने, अझै एक झोला एकापट्टीको कुमबाट तुर्लुंङ झुण्डाउने । जो सुकैले देखेपनि कवि हो भनेर सहजै चिन्ने । तर कमैलाई विश्वास थियो त्यही कवि अर्थात अर्जुन पराजुली २०६२÷०६३ मा जन आन्दोलनको सबैभन्दा पहिलो र सबैभन्दा सशक्त संवाहक बन्लान भन्ने । निरंकुश राजतन्त्रको विरुद्ध जनतालाई सडकमा ल्याउने एक महत्वपुर्ण आकर्षण बन्लान भन्ने । जुनबेला राजनीतिक दलहरूले आयोजना गरेको कार्यक्रममा जनता ल्याउन अत्यन्त गाह्रो हुन्थ्यो त्यसबेला नागरिक समाजको कार्यक्रममा खचाखच भिड हुन्थ्यो ।
उनका कविताले त्यसबेलाका जनमानसलाई कस्तो असर पर्दथ्यो भन्ने अनुभव धेरैले त्यहीबेला गरेका थिए । तर जसले त्यसबेला उनका कविता सुनेनन् तिनले अहिले युट्युबमा तिनै कविता सुनेभने पनि शरिरको रौं ठाडो हुन्छ अनि रगत उम्लिएर आउँछ । लाग्छ अझै आन्दोलन जारी छ र हामी अहिल्यै सडकमा प्राणको बाजी लगाउँदै निरंकुशतन्त्रको विरोधमा उत्रिनु पर्दछ ।
राजा भनेको राजा हो,  राजालाई फाल्नुुहुँदैन पाल्नुपर्छ ।  पाल्नका लागि बाजा बजाउँदै,  बग्गीमा लगेर नख्खु जेलमा हाल्नुपर्छ ।
जब उनी यस्ता अत्यन्त क्रान्तिकारी र जनतालाई जुरुक जुरुक उचाल्ने कविता पाठ गर्दथे त्यसबेला के हुन्थ्यो ? डर लाग्दैनत्थ्यो उनलाई ?
डर भन्ने जिनिसलाई घरमै थन्काएर हथेलीमा ज्यान बोकेर राजतन्त्रको विरोधमा निस्केका पराजुलीलाई कुनै लाठी, गोली र जेल–नेलले रोक्न सकेन । तर लोकतन्त्र आएपछी त्यसको फल खान वा आफूले गरेको योगदानको मूल्य माग्न पनि उनी कतै गएनन् । आफ्नो व्यवसाय गरेर खुसीसँग जीवन यापन गर्दैछन् ।
लोकतान्त्रिक आन्दोलन सफल भएको एक दशकमा पनि अर्जुन पराजुलीको भेष भुषा उस्तै छ । उस्तै सौम्य, शालिन र भद्र व्यक्तित्व । कालो कपाल र दाह्री अझै उस्तै छ, तर उमेरले कपाल र दाह्रीलाई अलि अलि सेतो रंगाईदिएको छ । दुई लाइन कवितामा देशको सम्पुर्ण अवस्था ओकल्ने पराजुली अन्र्तर्वाता दिंदापनि सकभर छोटो बोलेर आफ्ना भनाई टुंग्याउँछन् । उ बेला कविता पढ्दा मिनरल वाटरको बोटलबाट बारम्बार पानी पिउने पराजुलीले आफ्नो विद्यालयको अफिसमा बसेरभने चियाले घाँटी भिजाउँदै आफ्ना धारणा प्रस्तुत गरे ।
राजा भनेको जनता पेल्ने मेसिन होत्यस्तो मेसिन अब खाली सिसी र पुराना कागज किन्न आउनेलाई विक्री गर्नुपर्छ । जनता पेल्ने मेसिनका ठाउँमा उखु पेल्ने मेसिन थापना गर्नुपर्छ ।
उखु पेल्ने मेसिन थापना गर्ने शिलन्यास कुनै भुत प्रेतले गर्नेहैन नागरिक आफैले गर्छ । तर त्यस मेसिनको उद्घाटन गर्ने बेलामा एउटा नागरिकलाई राष्ट्रपति बनाएर ल्याउनुपर्छ
हामी किन सडकमा उत्रियौं ?
यो मानवीय स्वभाव पनि हुँदोरहेछ । अन्याय नसहने, अन्याय र अत्याचारको विरोध गर्ने सानैदेखिको स्वभाव हो । म जस्तै धेरैलाई लागेको थियो, यो राजतन्त्रको कारणले नै हाम्रो देश जति अघि बढ्नुपर्ने हो त्यति बढ्न सकेको छैनभन्ने हामी निष्कर्षमा पुगेका थियौं ।
अनि त्यसैबेलामा राजाले सम्पुर्ण सत्ता आफ्नो हातमा लिएर शासन गर्न सुरुगरे । त्यसले झनै हामीलाई अब हामी अघि नबढी हुँदैन भन्ने लाग्यो । राजतन्त्रको विरोध गर्ने माहौल पनि बन्यो । यो मौकालाई छाड्न हुन्न भनेर अघि बढेका हौं । कि राजतन्त्र छैन कि हामी छैनाैं भनेर लागेका थियौं ।
० ० ०
म कृष्ण पहाडी, देवेन्द्रराज पाण्डेहरुसँग हिँडेको हुँ । बढी पहाडीसँग हिँडेको हो ।
जहाँ जहाँबाट निम्ता आउँथ्यो । हामी त्यहाँ पुगेर राजतन्त्रको विरोधमा कार्यक्रम गथ्र्यौं । हामीले त्यसबेला ५४ जिल्लामा पुगेर कार्यक्रम गरेका थियौं । कुनै जिल्लामा ४ वटासम्म आमसभा भए ।
सडकमा आउनु कल्पना बाहिरको कुरा 
कफ्र्यु लागेको, सेना सडकमा उत्रिएको बेला सडकमा आएर कार्यक्रम गर्नुथियो । त्यसमा मास जम्मा गर्नुथियो । त्यस्तो बेलामा सेनासँगै भिड्ने किसिमको अवस्था थियो । हाम्रो ज्यानसम्म जान सक्छ भन्ने सोंचेका थियौं ।
टिचिङबाट हामीले पहिलोपल्ट कफ्र्यु तोडेका थियौं । कफ्र्यु तोड्ने बेला हामीलाई गोली पनि हान्न सक्छ भनेका थियौं । त्यो विषयमा पहिले नै छलफल भएको थियो ।
० ० ०
म साहित्यीक फाँटमा हिँडिरहेको थिएँ । मेरो पहिलो सहभागिता बानेश्वरको राजनीतिक सभाबाट सुरु भएको थियो । त्यसअघि पनि विभिन्न ठाउँमा कविता प्रस्तुत गर्थें । विरोधका कार्यक्रम गरिरहेको हुन्थें । त्यही देखेर मास तान्छ भनेर मलाई पनि कर गर्नुभएको थियो ।
म समसामयिक विषयमा कविता भन्ने गर्थें, खासगरी राजतन्त्र विरोधी । पहिलो मैले सम्झेको १७ साल भाग दुई भन्ने कविता थियो । २०१७ सालमा पनि जनताका अधिकार लुटियो, अहिले पनि लुटियो भनेर कविता प्रस्तुत गर्थें । हामीले ०१७ सालको भाग दुई नै भनेका थियौं ।
हरिवंश आचार्यले ‘डर लाग्दैन?’ भनेर सोधे 
जंगबहादुर राणासँगको पुनर्मिलन जस्ता कविता सुनाउँदा हरिवंश आचार्यले मलाई ‘यस्तो कविता लेख्दा डर लाग्दैन ?’ भनेर सोध्नुभएको थियो ।
त्यसबेला कविता भन्नेलाई भन्दा सुन्नेलाई डर लाग्थ्यो ।
एउटा रोगी गोली खान नपाएर मर्योएउटा निरोगी गोली खाएर मर्यो ।मैले आफुलाई न रोग लाग्न सकें न रोगी बनाउन सकें । त्यसैले अहिलेसम्म म ज्युँदैछु ।
यस्ता कविताहरु सुनाउँदा मास उचाल्न सजिलो पथ्र्यो ।
यसरी कविता सुनाउँदा प्रत्यक्ष रुपमा कसैले धम्की दिएन तर पछितिरबाट भने आउँथ्यो ।
राजाको गलत आरोपले आनन्द लाग्थ्यो
राजाले त्यसबेला विदेशीको पैसा लिएर कार्यक्रम गरिरहेका छन् भनेर आरोप पनि लगाए । त्यसबेला हामीलाई आनन्द लाग्थ्यो । किनभने उनीहरुलाई हाम्रो कार्यक्रमले ठुलै असर गरेको रहेछ भन्ने लाग्यो ।
राम्रैसँग विरोधको सामना गर्नुपरेको रहेछ । हामीले यसलाई अझै बढाउनुपर्छ भन्ने लागेको थियो । हामीले कसैसँग पैसा लिएका थिएनौं । कृष्ण पहाडीको संस्था पैसा नलिने संस्था थियो ।
हामीले नागरिक आन्दोलन भनेर लोकतन्त्र र शान्तिको लागि अभियान भनेर चलाइएको थियो । हामी जहाँ गयो त्यहीं पैसाको लागि तन्ना थाप्थ्यौं । त्यहीं जति जम्मा भएको हुन्थ्यो त्यही खर्च गथ्र्यौं ।
हामी बाहिर जाँदा जसले बोलाउँछ उसैले व्यवस्था गर्नुहुन्थ्यो । कहिलेकाहीं आफ्नै पैसा हालेर पनि आउने जाने गर्यौं ।
सम्झदा अहिले पनि उत्तेजना पैदा हुन्छ 
त्यो बेलामा हामी त्यसरी जागेर हिँडेका थियौं । ज्यान पनि जानसक्छ भनेर हिँड्दा कस्तो फिलिङ हुन्थ्यो होला । राजालाई ढाल्न भनेर त हिँडेका थियौं तर हामी पनि मर्न सकिन्छ भन्ने लागेको थियो ।
दुवै कुरा बराबर थियो । राजतन्त्र जान पनि सक्छ । राजतन्त्र जानुभन्दा अघि हामी जान पनि सक्छौं । त्यो वास्तवमै रीस्की गेम थियो ।
सुरक्षाकर्मीको धरपकड
त्यसबेला हामीलाई धरपकड गरिन्थ्यो । दशौंपटक भयो । धरपकडमात्रै होइन कफ्र्यु तोडेको भन्दै दुवाकोटमा लगेर १८ दिन राखियो ।
पहिलो दिनको सबैभन्दा पहिले हामीले कफ्र्यु तोडेका थियौं । त्यसबेला हामी टिचिङबाट २४ जना निस्किएका थियौं । हामी २४ जनाको टिम थियो । हामी सबै टिचिङमा महेश मास्केको अफिसमा जम्मा भएका थियौं । ८ जना चिकित्सक हुनुहुन्थ्यो । हामी सडकमा निस्कनासाथ पक्राउ गरिहाल्यो । बाहिर निस्कन नपाइने भनेको थियो हामी निस्कियौं ।
पुलिस क्लबमा राखेर भोलीपल्ट विहान दुवाकोट लग्यो । हामीलाई कागज गरेर निस्कन भनेको थियो हामीले मानेनौं । १८ दिनपछि हामीलाई छाडियो ।
पुलिसलाई कविता
पुलिसलाई कविता सुनाउँथ्यौं ।पुलिस रमाउँथे । बाहिरबाट लगेको फोन लुकेर कुरा गथ्र्यौं । अरुभन्दा पनि पुलिसले थुनिरहेको छ । उसैलाई राजा विरुद्धका कविता सुनाउँदा रमाउँथे ।
राजतन्त्र सजिलै ढल्ला जस्तो लागेको थिएन 
हामी आन्दोलनमा उत्रिदा यति छिटो राजतन्त्र ढल्छ जस्तो लागेको थिएन । हाम्रो जिवनमै यो ढलेको देख्न पाउनुपर्छ भन्ने थियो । तर यति छिटो गइहाल्छ भन्ने सुरुमा लागेको थिएन । पछि आन्दोलन बढेपछि रोकिँदै रोकिएन ।
तर आन्दोलन सजिलै उठेन । दलहरुले पनि आफूले आन्दोलन उठाउन नसकेपछि विकल्प थिएन । अहिलेका मैं हुँ भन्ने नेताहरु यहाँ आमसभामा हामी पनि तपाईंहरुको कार्यक्रममा बस्छौं है भन्थे ।
कन्चनपुरमा अहिले ठुलै पदमा पुगेका एक नेताले आमसभामा बस्न हुन्छ कि हुँदैन भनेर सोधेर बसेका थिए । उनीहरुले गरेको नचाहिँदो कामको जनताले विरोध गर्लान् भन्ने परेर त्यस्तो अवस्था भएको थियो । जनताका लागि राजनीति गर्ने नेताहरुले त्यस्तो आमसभामा बस्न हुन्छ र भनेर सोध्नुपर्ने अवस्था कस्तो थियो होला ? उहाँको नाम अहिले सार्वजनिक नगरौं । अहिले ठुलै पदमा हुनुहुन्छ ।
नेतालाई जनताले विश्वास नगरेको बेला थियो । तर पनि हाम्रो नागरिक आन्दोलनको पछि लागेर नेताहरु आउँथे ।
आन्दोलन पश्चात 
हामीलाई निकै छिटो सबै कुरा भैदिए हुन्थ्यो भन्ने लाग्थ्यो । अन्य देश हेर्दा हाम्रो देशमा केही पनि छैन । देशमा सरकार छ कि छैन जस्तो लाग्छ । सरकार छ भने केही न केही त हुनुप¥यो नि । आफैं चलिरहेको छ । विकासको काम केही भएको छैन । सरकार नै छैन जस्तो छ । दशबर्षको बीचमा आन्दोलन सफल र संविधान आउनु बाहेक देखिने उपलब्धी केही भएको छैन ।
ठुलो अपरेसनपछि घाउ निको हुन समय लागे झैं अहिले समय लागेको छ । जनताले जुन रफ्तारमा खोजेका छन् । नेताले त्यसरी काम गर्न सकेका छैनन् । तर नेताले नै गर्नुपर्ने हो ।
भ्रष्टाचार नगरी देश विकास गर 
भ्रष्टाचार नगरी देशको विकास हुनुप¥यो । भ्रष्टाचार नगर्ने, भ्रष्टाचार नगरी विकास हुनुप¥यो । व्यक्तिले आफैंलाई भ्रष्टाचारमुक्त बनाउनुप¥यो । त्यसपछि विकासको काम हुन्छ । अरुको हेरेर पनि गर्न सक्नुप¥यो ।
अहिले पैसा फ्रिज हुन्छ तर काम हुँदैन । पैसा छ तर पैसाले काम पाएको छैन ।
कविताको अकल्पनीय प्रभाव
जनआन्दोलन सकिएपछि सबै दलको सहभागितामा कार्यक्रम थियो । त्यहाँ गिरिजाप्रसाद कोइराला आउनुभएन । उहाँ नआएपछी टुंडिखेलमा ढुंगामुढा भयो । त्यो भीडलाई रोक्न कसैले सकेन । त्यही बेलामा म उठेर कविता भन्न थालें । ठुलो जलिरहेको मुढामा पानी हालेझैं स्वाईय् गर्दै भीड पुरै शान्त भयो । त्यसबेला मलाई कविताको शक्तिका बारेमा थाहा भयो ।
त्यसबेला मैले राजाहरु विक्रीमा छन् भन्ने कविता सुनाएको थिएँ । त्यसपछि माधव कुमार नेपालले माईक समाउनुभएको हो ।