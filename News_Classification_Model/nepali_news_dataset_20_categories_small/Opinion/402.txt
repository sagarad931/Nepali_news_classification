
﻿नेपाली भाषा देवनागरी लिपिमा लेखिने सरकारी कामकाजको भाषा हो । नेपालको संविधान ०७२ ले नेपालमा बोलिने सबै मातृभाषा राष्ट्रभाषा हुन् भनेको छ भने देवनागरी लिपिमा लेखिने नेपाली भाषा नेपालको सरकारी कामकाजको भाषा हुनेछ भनेको छ । त्यस्तै, इलेक्ट्रनिक लेनदेन ऐन २०६३ ले कम्प्युटरमा प्रविष्टि गरिएका शब्द, छवि, आवाज वा दृश्य अडियो लगायतलाई इलेक्ट्रनिक डेटाबेसको रुपमा लिएको छ ।
तर, नेपाली भाषा सूचना-प्रविधिको पहुँचमा अझैसम्म व्यवस्थित रुपमा पुग्न सकेको छैन । कतिसम्म भने, नेपाली भाषामा वर्णसङ्केतन मानक, कम्प्युटरमा यसको प्रविष्टि र यसको प्रारूप निर्माणमा सरोकारवाला निकाय एवम् नेपाल सरकारले समेत राष्ट्रिय स्तरको मानकीकरण व्यवस्था गर्न सकेको छैन ।
देवनागरी लेखन पद्धतिमा अहिले विवाद उत्पन्न भएको छ । भाषाविज्ञानको मान्यता अनुसार, उच्चारित ध्वनिलाई लिपिकृत गर्नुपर्ने मान्यता रहन्छ । तर, लेख्य भाषाको लिपि र उच्चारणमा फरक पर्छ । भाषाविज्ञानले एक थोक भन्छ, लिपि र परम्पराले अर्कै थोक सिकाएको हुन्छ । उच्चार्य वर्ण गँडेस् हुन्छ तर गणेश लेखिन्छ । गुरागाञि उच्चारण हुन्छ, गुरागाईं लेखिन्छ ।
त्रिभुवन विश्वविद्यालयले ५८ वर्ष नेपाली भाषा पढाउँदा नेपाली भाषाको मानक बनाउन सकेको छैन । वर्णविन्यासमा एकरूपता ल्याउने भनेर ०६९ साउन २३ गते शिक्षा मन्त्रालयले विद्यालयस्तरीय पाठ्यपुस्तकमा नयाँ निर्देशिका लागू गर्‍यो ।
त्यसमा निर्देशित गरिएका कुरा हेर्दा पहिलो, नेपाली भाषाको वर्ण र लिपि (आकृति) फेर्दा भाषा सरल हुन्छ र सिकाइमा सजिलो हुन्छ भन्ने मान्यता देखिन्छ । दोस्रो, संस्कृत स्रोतबाट जस्ताको तस्तै आएका शब्द नेपाली तत्सम शब्द हुन् र अरू स्रोतबाट आएका शब्द आगन्तुक शब्द हुन् भनिएको छ । तेस्रो, नेपाली शब्द लेख्दा संयुक्त वर्णलाई छुट्याएर लेख्नुपर्ने भनिएको छ । निर्देशिकाले संस्कृतमा जस्तो विद्या होइन विद्‌ या, उद्योग होइन उद्‌ योग लेख्नुपर्छ भनेको छ ।
व्यक्तिवाचक नाम जोड्ने र छुट्याउने, शहीद, सहिद, फूल, फुल, कुनै नामयोगी जोड्ने र कुनै छुट्याउने जस्ता विवाद पहिलेदेखि नै थिए । माइक्रोसफ्टले देवनागरी टाइप गर्न मङ्गल फन्ट बनाएर द् र य लाई अलग्गै छुट्याउने नियम बनाएपछि प्राविधिक ज्ञानको अभावमा नेपाली भाषाविद्हरूले यसैलाई स्वीकार गर्दा वर्णविन्यासको नीतिमा परिवर्तन आएको हो ।
निर्देशिकाको नियम ठीक छ र छैन भन्ने कुरा बहसमा देखिएको छ । तर कहाँ, कसरी र किन ठीक छ वा छैन भनेर केलाइएको पाइँदैन । हालको विवादमा एकरूपता नहुनुको वैज्ञानिक कारण भने खोजिएको पाइँदैन । भाषिक विवादको चर्चा-परिचर्चाले देवनागरी लिपिको संरचना र परम्परागत भाषिक सम्पदा केलाएर स्पष्ट निर्देशन पहिल्याउन सकेको छैन । विदेशमा कम्प्युटरको रेन्डरिङ इन्जिन बन्ने र यहाँ भाषामा झगडा भइरहने हो भने यसले भद्रगोलको स्थिति सिर्जना गर्छ । हाल नेपाली भाषाबारेको विवाद सर्वोच्च अदालतमा समेत पुगेको छ । तर, भाषा मानकीकरणको विवाद अदालतको दायराभित्र पर्ने कुरा होइन ।
ब्राह्मी लिपिबाट जन्मिएको देवनागरी लिपि दक्षिण एसिया र दक्षिणपूर्व एसियाका विविध सांस्कृतिक धरोहरसँग जोडिएको छ । यस भौगोलिक क्षेत्रका भारत, पाकिस्तान, अफगानिस्तान, बङ्गलादेश, श्रीलङ्का, नेपाल र भुटानका सांस्कृतिक, ऐतिहासिक, प्रागैतिहासिक, धार्मिक, साहित्यिक र वैज्ञानिक सामग्रीहरू देवनागरी लिपिमा सङ्कलित छन् । देवनागरी लिपिको संरचनामा परिवर्तन गर्दा यो धरोहर समेत प्रभावित हुने कुरा निश्चित छ ।
भाषा भनेको सूचनाको वाहक पनि हो । सूचना भनेको सन्देश प्रवाह गर्ने भाषिक सङ्केतहरूको समूह हो । यस्ता सूचनाहरुमा समाचारपत्र, पुस्तकालय, श्रव्य, दृष्य, प्रविधि वा इन्टरनेटका विद्युतीय सामग्रीहरु समेत पर्छन् । अबको समय पेपरबेस लेखन नभएर पेपरलेस लेखनको समय हो । अब विद्युतीय लेखाइले भाषाको प्रतिनिधित्व गर्नुपर्ने हुन्छ । प्रविधि चलाउन भाषा चाहिन्छ । सूचना, प्रविधि र भाषाको अन्तरनिर्भरतालाई छुट्याएर नेपाली भाषाको मानक निर्धारण हुन सक्दैन । अङ्ग्रेजी भाषालाई प्रविधि सक्षम बनाएर नै सूचना प्रविधिको तीव्र विकास सम्भव भएको कुरा छर्लङ्ग छ । नेपाली भाषा मानक बनाउने सन्दर्भमा यस कुरालाई बिर्सन मिल्दैन ।
बौद्धिक सम्पत्तिका सन्दर्भमा पनि भाषाको उत्तिकै महत्वपूर्ण भूमिका रहन्छ । कुनै पनि सामग्री वा वस्तुको पेटेन्ट, व्यापार चिह्न, डिजाइन लगायत औद्यौगिक कुरा बौद्धिक सम्पत्तिमा पर्छन् । प्रकृतिले दिएको स्रोत-साधनलाई मानवीय क्षमता प्रयोग गरी जीवन उपयोगी बनाउनु बौद्धिक सम्पत्ति हो । ०२२ सालमा बनेको ऐनले हालसम्मका पेटेन्ट, डिजाइन ट्रेडमार्कलाई धानेको छ । राजनीतिक परिवर्तन भए पनि बौद्धिक सम्पत्तिसम्बन्धी कानुन निर्माण नभएकाले बौद्धिक सम्पत्ति संरक्षणको क्षेत्र ओझेलमा परेको छ ।
विकसित मुलुकमा एकै वर्षमा हजारौं पेटेन्ट दर्ता हुन्छन् । अमेरिका, जापान, युरोपियन युनियन त्यसै धनी भएका होइनन् । त्यहाँ डिजिटल संस्कृतिको विकास भएको छ । गरिब मुलुकका प्राकृतिक सम्पदामाथि पेटेन्ट दर्ता गरी विश्वव्यापी व्यापार गर्छन् । हाम्रा प्राकृतिक सम्पदा बेचेर उनीहरू धनी भएको कुरा तथ्यले प्रमाणित गर्छ । नेपालको सन्दर्भमा परम्परागत वनस्पति पाँचऔंले, रुद्राक्ष, च्याउ, यार्चागुम्बा लगायतलाई बौद्धिक सम्पत्तिभित्र विस्तार गर्ने कुरा उठे पनि काम हुन सकेको छैन ।
गरिब देशका प्राकृतिक सम्पदाको पाइरेसी बढ्दो छ । प्राकृतिक सम्पदाको पाइरेसीअन्तर्गत हाल अमेरिका, बेलायत जस्ता देशले नेपाली सम्पदाका घिउकुमारी, तुलसी, हर्रो, अनार, कालाजिरा र अश्वगन्धा आदिको पेटेन्ट दर्ता गराइसकेका छन् भने भारतले निम, हलेदो जस्ता सम्पदा आफ्नो नाममा दर्ता गराइसकेको छ । भारत डल्ले खोर्सानी र कुरिलो समेत दर्ता गराउने प्रयासमा छ । नेपालमा सबै बौद्धिक सम्पत्तिलाई संरक्षण गर्ने गरी एकीकृत र व्यापक बौद्धिक सम्पत्ति कानुन बनेको छैन । प्रविधि धेरै अगाडि गएको छ । प्रविधि अघिअघि कानुन पछिपछि देखिएको छ ।
हामीले हाम्रा संस्कृति र सम्पदालाई शिक्षण सामग्री र पाठ्यक्रममा समावेश गर्न सकेका छैनौं । जैविक स्रोतहरू र जैविक उत्पादनहरुमा बायो पाइरेसीले स्वामित्व र नियन्त्रणमा वैधता प्राप्त गरेको अवस्था छ । राष्ट्रको संस्कृति र ज्ञानको अवधारणा भाषामा हुन्छ, अनि मात्र मानिसको मनमा । ज्ञान र संस्कृतिको अस्तित्व भाषामा हुन्छ । भाषा समाजको मूल संरचना हो । भाषाको प्रवृत्ति लोपोन्मुख हुन्छ । यस्तो प्रवृत्ति नेपालमा मात्र नभई संसारभरि हुन्छ र खासगरी आदिवासी समुदायमा हुन्छ ।
हाम्रो परम्परागत बौद्धिक सम्पत्ति आयुर्वेद, योग, संस्कृति, संस्कृत, पाली, तिरहुत, अरबी, फारसी र आधुनिक अङ्ग्रेजी, जर्मन भाषामा मूल एवं अनुवाद भएर रहेका ज्ञानलाई खोजेर त्यसमा भएका विविध अनुशासनलाई नेपाली भाषामा एकीकृत गर्ने हो भने मात्र हाम्रो बौद्धिक सम्पत्तिमाथि दावी गर्न सक्ने अवस्था रहन्छ । विश्व बौद्धिक सम्पत्ति संगठनले स्थानीय भाषालाई समेत बौद्धिक सम्पत्ति मानेको छ । किनभने मूल भाषामा सांस्कृतिक सम्पदाको ज्ञान हुने हुनाले तत्‌ तत् भाषामा प्राकृतिक सम्पदाको ज्ञान हुन्छ । त्यसको संरक्षण महत्त्वपूर्ण हुन्छ ।
निकट भविष्यको तस्बिर
नेपाल सरकारले सूचना प्रविधिको विश्व मानचित्रमा आफ्नो उपस्थति जनाउन योजनाबद्ध रूपमा काम गर्नु जरुरी छ । यो योजनाबद्ध भन्ने भनाइभित्र बहुभाषिक योजना पनि पर्छ । अन्तर्राष्ट्रिय सम्पर्कको अङ्ग्रेजी भाषा, क्षेत्रीय राज्यहरुको भाषा, अन्तरसङ्घीय सम्पर्क भाषा र सङ्घ र केन्द्रको सम्पर्क भाषामा इ-सरकार चलाउँदा कस्तो खालको मानकीकरणको नीति अवलम्बन गर्नुपर्ला ?
नेपाल संविधानत: सङ्घीय राज्यमा परिणत भइसकेको हालको परिवेशलाई हेर्दा केन्द्र सरकारसहित सात वटा क्षेत्रीय सरकार र एउटा केन्द्र सरकारका २५ वटा जति मन्त्रालयका हिसाबले दुई सय वटा मन्त्रालयका सरदर दुई हजार जति विभाग र निर्देशनालयका वेबसाइट बहुभाषामा हुनुपर्ने देखिन्छ ।
क्षेत्रीय र केन्द्रीय गरी आठ वटा सरकारी कार्यालयका दुई हजार जति विभाग र तीन तहका देशभरका करिब २४,०००  २,००० Ö ४,८०,००,००० वेबसाइट बहुभाषामा राख्ने योजना कोसँग र कहाँ छ ? सरकारसँग कस्तो नीति छ ? कि गन्तव्य नै थाहा छैन ? कि वर्तमानको इ-सरकारकै जस्तो छत ढलाइ भइसकेपछि पिलर ठड्याउने योजना छ ? यसले के प्रमाणित गर्छ भने बहुभाषिक प्रविधि व्यवस्थापन त्यति सजिलो छैन ।
भाषा स्थानीयकरण
भाषा स्थानीयकरणले स्वदेशी भाषा, संस्कृति र क्षेत्रीय जानकारीमा समान पहुँचको अवसर प्रदान गर्छ । यसले डिजिटल विभाजन निवारण गर्ने पुलको काम गर्छ । इ-सरकार भनेको मानिसको दैलोसम्म सरकारको उपस्थिति हो । त्यसैले भाषा स्थानीयकरणले इ-सरकारमा महत्वपूर्ण भूमिका खेल्छ । प्रविधि स्थानीयकरण ग्रामीण क्षेत्रमा सार्वजनिक सेवा प्रवाह गर्ने प्रमुख साधन हो र यसका माध्यमबाट सार्वजनिक सेवा प्रवाहमा सुधार गर्न सकिन्छ ।
स्थानीय भाषामा कम्प्युटर प्रदत्त सिर्जना र स्थानीय भाषाको ज्ञान भण्डार, कार्यालयीय लगत (डेटाबेस) आदिमा जनताको पहुँच सहज बनाउन र यस्तो लगतलाई चाहिएको अवस्थामा स्वतः प्रशोधन गर्न सक्ने व्यवस्थाको चाँजोपाँजो मिलाउने काम सूचना-प्रविधि नीति अन्तर्गत पर्छ ।
भाषा प्रविधि नीतिले सफ्टवेयर घटक, सङ्केतन पद्धति र स्थानीय सामग्रीको निर्माण आदिको डिजाइन प्रस्तुत गर्छ । भाषा प्रविधि नीति सुनिश्चित गरेर स्थानीय भाषामा प्रविधिको पहुँच, विद्युतीय सामग्री निर्माण, स्थानीय सामग्रीको अन्तर परिवर्तनीय क्षमता आदिका लागि पहुँच योग्य बनाउनुपर्छ ।
भाषा, प्रविधि र मानकीकरण
भाषा प्रविधिले अन्तर्राष्ट्रिय प्रविधि स्थानान्तरण गर्न, विकासशील देशहरुमा प्रविधिको पहुँच बढाउन सक्छ । सफ्टवेयर स्थानीयकरणले भाषा बलियो बनाउँछ । भाषा प्रविधिले भाषा अध्ययन, विद्युतीय प्रकाशन, अन्तर्राष्ट्रिय लेनदेन, विषय विशेषज्ञहरु र प्रयोगकर्ताहरुलाई सजग बनाउँछ ।
नेपाली भाषामा विद्युतीय जानकारी एकदम सीमित छ । स्थानीय भाषा इन्टरफेसले स्थानीय भाषा र संस्कृति जोगाउने र स्थानीय समुदायलाई सक्षम बनाउँछ । कम्प्युटर भाषाविज्ञानका सहायताले लेखिएको वा बोलिएको पाठलाई विश्वव्यापी नियममा ढालेर त्यसमा भएका विभिन्न भाषाका एकाइको लगत राखी बहुभाषिक अभिलेख उत्पादन गर्न सकिन्छ । यस्तो अभिलेख बनाउँदा हरेक वाक्य, शब्द, वर्ण र सङ्केत चिह्नलाई समेत कम्प्युटरले बुझ्ने सङ्केतन पद्धतिमा ढाल्नुपर्छ ।
नेपाली भाषा स्थानीयकरणका माध्यमबाट स्थानीय सामग्री निर्माण गरी स्थानीय भाषाको ज्ञान भण्डार, कार्यालयीय डेटाबेस, सफ्टवेयर घटक, सङ्केतन पद्धति आदिको डिजाइन प्रस्तुत गर्न सकिन्छ । सूचनामा भाषाको पहुँच विस्तार गर्न सरकारले नेपाली भाषा कम्प्युटिङका केही ठोस घटकहरूको विकास गर्नैपर्छ । यस्तो काम विभिन्न सरोकारवालासँग सम्बन्धित भएकाले शिक्षा, उद्योग, नागरिक समाज, निजी क्षेत्र आदिसँग मिलेर मात्र सम्पन्न हुन सक्छ ।
मानकीकरण स्थानीयकरणमा पालन गरिने नियमको पहिलो खुड्किलो हो । मानकीकरणले संसारको एक भागबाट अर्को भागमा रहेको सहयोगीले कसरी काम गरिरहेको छ भनेर भौतिक सम्पर्क बिना नै अन्तरक्रिया गर्न सक्छ । मानकीकरण तोकिएको भाषाका सबै घटकहरुमा लागू हुन्छ । उदाहरणका लागि मानक शब्दकोश, प्रविष्टि प्रणाली – जस्तै कीबोर्ड लेआउट, फन्टको पहिचान र वर्णसङ्केतन, प्रविष्टिको अनुक्रम, वर्णविन्यास, लगत प्रशोधन, अनुवाद आदि ।
मानकीकरणमा संसारका सबै कम्प्युटिङ प्रणालीमा अपनाउनुपर्ने शर्तहरूको सम्झौता उल्लेख गरिएको हुन्छ । मानकीकरणले सफ्टवेयर विकासमा हुन सक्ने विकार रोक्न सहयोग पुर्‍याउँछ । त्यसकारण, मानकीकरण कुनै पनि प्रकारको सफ्टवेयर निर्माणको लागि पहिलो कदम हुनुपर्छ । मानकीकरणका लागि अन्तर्राष्ट्रिय सङ्गठन (आईएसओ) सँग समन्वय गर्न, अन्तर्राष्ट्रिय मानकीकरण गतिविधिमा भाग लिन, स्थानीयकरण मुद्दाका विशिष्ट क्षेत्रहरुबारे सम्बोधन गर्न नेपाली भाषा प्रविधि मानक समितिको आवश्यकता देखिन्छ ।
भाषा स्थानीयकरणको कुरा गर्दा हामीसँग भएका पुराना डाटाको रुपान्तरलाई पनि ध्यान दिनुपर्ने हुन्छ । तीन वर्षअघि गरिएको एउटा सर्भेले देखाएको थियो, हामीसँग ९६ प्रतिशतभन्दा बढी डाटा पुरानो आर्किटाइप फन्टमा छ । त्यस्ता फन्टमा आधारित डाटा सामान्य पाठसङ्ग्रह मात्र भए त रुपान्तर गरेर केही गल्ती भए पुन: सुधार गर्न सकिन्छ । तर, त्यही डाटा बैङ्‍‌किङ क्षेत्रको हरहिसाब रहेछ भने यस्तो डाटा रुपान्तर गर्दा एक बाइट डाटा पनि हराउन वा यताउता पर्न हुँदैन । यदि यस्तो भयो भने सम्पूर्ण हरहिसाबमा आनका तान फरक पर्छ । यसबारे सरकारी धारणा के छ ? संविधानत: नेपालका सम्पूर्ण भाषाहरूले नेपालको राष्ट्रभाषाको मान्यता पाइसकेको वर्तमान परिवेशमा नेपालीमा मात्र कम्प्युटरमा काम गर्न सक्ने भएर पुग्दैन ।
नेपाल सरकार इ-प्रशासन, इ-स्वास्थ्य, इ-शिक्षा र इ-व्यवसाय लागू गर्न अङ्ग्रेजी भाषा प्रयोग गर्छ । नेपाली भाषामा अनुप्रयोग निर्माण गरेर प्रविधिमा स्थानीय समुदायको पहुँच बढाउनु आजको आवश्यकता हो । कम्प्युटर इन्टरफेसमा मुद्राको गणना र कारोबार गर्न निर&#238