
﻿विश्व असमानताको उल्टो गन्तीमा स्वागत छ । २०१० मा करिब ३८८ मानिसको हातमा विश्वका आधा गरिबसँग भएबराबरको सम्पत्ति थियो । २०१४ मा आइपुग्दा ३८८ को संख्या घटेर ८५ मा झर्‍यो । २०१५ को आंकडा ८० थियो । सोमबार अक्फामले सार्वजनिक गरेको छ, ६२ धनी व्यक्तिसँग तीन अर्ब ६० करोड गरिब मानिसबराबरको सम्पत्ति छ ।
यो गम्भीर असमानताको घडी चलिरह्यो भने ०२० मा केवल ११ जनासँग आधा जनसंख्याबराबरको सम्पत्ति हुनेछ ।
यो चरम असमानता स्वस्थ विश्व अर्थतन्त्रको संकेत होइन किनकि सारा सम्पत्ति निकै उचाइमा रहेका मानिसमा केन्द्रित छ । ‘ट्रिकल–डाउन’ अर्थतन्त्र भ्रम मात्र हो, यो अक्फामको मात्र दृष्टिकोण होइन, विश्व बैंकको पनि हो । धनीहरूले अब तिनीहरूको सम्पत्तिले बाँकी साराले फाइदा लिइरहेका छन् भन्ने बहाना बनाउन पाउँदैनन् । त्यसले उल्टो हानि गरिरहेको छ । केही ‘तल झरिरहेको’ छ भने असमानता र सामथ्र्यहीनता ।
यो चरम आर्थिक असमानताको परिणाम दीर्घकालीन प्रकृतिको छ । यदि यो असमानतालाई सम्बोधन गरिएन भने विश्वमा सामाजिक अशान्ति बढ्नेछ, विकासमा ब्रेक लाग्नेछ र पछिल्लो २५ वर्षमा गरिबी रोक्न काम भएका सारा प्रयत्न खेर जानेछन् ।

थोरै मानिसले मात्र गरिबीबाट छुट्कारा पाउनु भनेको विश्व अझ अस्थिर र असमान हुनु हो । विश्वको सबैभन्दा असमान क्षेत्र अझै ल्याटिन अमेरिका हो, यद्यपि त्यहाँ पछिल्ला वर्षमा आम्दानीमा भएको असमानता दर कम भएको हो । ०१४ मा उक्त क्षेत्रका १० प्रतिशत धनी मानिससँग ७१ प्रतिशत गरिबबराबर धन छ । यो प्रवृत्ति रहिरह्यो भने अक्फामको आँकलनमा आगामी ६ वर्षमा एक प्रतिशतसँग बाँकी ९९ प्रतिशतभन्दा बढी सम्पत्ति हुनेछ ।
यति नै वेला एसियाको असमानता १९९० को मध्यभन्दा १८ प्रतिशतले बढेको छ । यस्तो खालको वृद्धि नहुने हो भने दुई अर्ब ४० करोड मानिस गरिबीबाट माथि उठ्थे ।
अफ्रिकामा हरेक वर्ष ४० लाख बच्चाको जीवन जोगाउन सकिन्थ्यो, त्यहाँका ३० प्रतिशत धनीले कर छुटवाला देशमा सम्पत्ति नलुकाएका भए । यसको अर्थ करिब १४ अर्ब अमेरिकी डलर करको दायरामा आउँदैन ।
यस्तो प्रवृत्तिले अक्फामले सँगै काम गरिरहेका संसारैभरिका मानिसमाथि भयंकर असर परिरहेको देखेका छौँ । यो यस्तै रहिरहनु हुन्न । असमानता अटल होइन । हामीले विश्लेषण गरेका छौँ र हामीसँग केही समाधान छ । विश्वलाई चाहिएको छ चरम गरिबीसँग अझ सघन व्यवहार ।
२०१५ मा हामीले देख्यौँ, दिगो विकास लक्ष्यले चरम गरिबी र असमानता कायमै राख्यो । त्यस्तै जी–२० सरकारले बहुराष्ट्रिय कम्पनीको कर छल्ने प्रवृत्तिलाई नियन्त्रण गर्ने उपाय खोज्ने सहमति गरे । तर, यी सुधारले लिन बाँकी कर चुक्ता गराउनेसम्म काम गर्ने देखिन्न । तसर्थ, यसमा अझ काम गर्नुपर्छ किनकि व्यापार गर्न करछलीका स्वर्ग झन् प्रचलित हुँदै छन् ।
यदि असमानताको अन्त्य गर्ने हो भने उल्टो गन्ती करछलीका स्वर्गको अन्त्य हुनुपर्छ । हामी सबैको हितका लागि हाम्रा सरकारले कर छल्ने यो दौड र छद्म आर्थिक कारोबारमा अवरोध गरेर धनीहरूको निहित स्वार्थमाथि रोक लगाउनुपर्छ ।
(ब्यान्यिमा अक्फाम इन्टरनेसनलकी कार्यकारी निर्देशक हुन्)अलजजिराबाट