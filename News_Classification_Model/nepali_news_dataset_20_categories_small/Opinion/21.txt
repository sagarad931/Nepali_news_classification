
﻿नौरेल रौविनी
नयाँ वर्षको सुरुवातसँगै हामी त्यस्तो विश्वको सामना गरिरहेका छौँ, जहाँ भूराजनीतिक र भूआर्थिक जोखिममा गुणात्मक वृद्धि भइरहेका छन् । अधिकांश मध्यपूर्व जलिरहेको छ । युरोपमा क्याथोलिक र प्रोटेस्टेनको तीसौँ वर्ष लमो द्वन्द्वजस्तै सुन्नी–सिया युद्ध संघारमै रहेको अनुमान हुन थालेको छ । चीनको उदयले एसियामा बृहत् जमिनी विवादमा घिउ थपेको छ । चीनले यो क्षेत्रमा अमेरिकाको रणनीतिक नेतृत्वलाई चुनौती दिइरहेको छ । युक्रेनमा रुसको अतिक्रमण आंशिक रूपमा अवरुद्ध छ, जुन कुनै पनि घडीमा जागृत हुनसक्छ ।
त्यसैगरी सार्स, मेर्स, इबोला र अन्य संक्रामक रोगको महामारी पुन: विस्फोट हुनसक्छ । साइबर युद्धको खतरा बढ्दै छ । मध्यपूर्वदेखि उत्तर तथा सव–सहारन अफ्रिकामा गैरराज्य पक्ष द्वन्द्व र अराजकता सिर्जना भइरहेको छ । जलवायु परिवर्तनले अहिल्यै ठूलो क्षति गरिरहेको छ ।
यी सबका बाबजुद ०१६ मा युरोप भूराजनीतिको मूल केन्द्र हुनसक्छ । सुरुवात युरोजोनबाट ग्रिसको बहिर्गमन, जुन हाललाई पर सरेको मात्र हो । पेन्सन र अन्य संरचनागत सुधारले ग्रिस युरोपेली ऋणकर्तासँग जुझिरहेको छ । ग्रिसको बहिर्गमन युरोपेली युनियनको अन्त्यको सुरुवात हुनसक्छ ।
ग्रिसको बहिर्गमन भएन भने बेलायतको युनियनबाट बहिर्गमनको सम्भावना प्रबल छ । एक वर्षअघिभन्दा यस वर्ष बेलायतको बहिर्गमन कैयौँ कारणले वृद्धि भइरहेको छ । युरोपमा भएको पछिल्लो आक्रमणले बेलायतलाई शरणार्थी संकटमा जस्तै एकलकाँटे बनाइदिएको छ । जेर्मी कोर्बिनको नेतृत्वमा लेबर पार्टी युनियनसँग सशंकित छ । प्रधानमन्त्री क्यामरुनले आफूलाई युनियनमा सुधारको माग गर्दै आफूलाई एक्ल्याएका छन् । धेरै बेलायती युरोपेली युनियनलाई डुबिरहेको जहाजजस्तै ठान्छन् ।
बेलायतको बहिर्गमन भयो भने अरू नकाब पनि उत्रनेछ । स्कटल्यान्डले संयुक्त अधिराज्य छोड्न सक्छ, जसले बेलायतको विभाजन गर्नेछ । यसले अरू विखण्डनकारीलाई पनि उत्प्रेरित गर्नसक्छ, जस्तै– स्पेनको क्याटोनिया । त्यसपछि युनियनका नोर्डिक सदस्य पनि बाहिरिनु नै ठीक हो भन्न सक्छन् ।
आतंकवादको हकमा घरेलु जिहादीहरूको बढ्दो वृद्धिको अर्थ युरोपमा आक्रमण हुन्छ कि हुन्न भन्ने होइन, बरु कहिले र कहाँ हुन्न भन्ने हो । पटक–पटकको आक्रमणले युरोपमा व्यापार र उपभोक्ताले आत्मविश्वासलाई घटाउन सक्छ भने कमजोर आर्थिक सुधारलाई अवरुद्ध गर्नसक्छ ।
शरणार्थी संकटले युरोपको अस्तित्वलाई नै चुनौती दिन सक्छ भनेर तर्क गर्नेहरू सही छन् । तर, २०१५ मा युरोप छिरेका एक लाखजति शरणार्थी होइन, यहाँ छिर्न खोजिरहेका दुई करोडको विषय महत्त्वपूर्ण हो । युरोपले एकीकृत समाधान खोजेन भने सेन्जेन सहमति समाप्त हुनेछ र युरोपेली युनियन सदस्यबीचको आन्तरिक सीमा पुनस्र्थापित हुनेछ ।
पछिल्ला दिनमा वामपन्थी र दक्षिणपन्थी दुवैतिर लोकप्रियतावादी शक्ति युरोपभरि नै माथि आउँदै छन्, जो खुला व्यापार, बसाइँ–सराइ, मुस्लिम तथा विश्वव्यापीकरणविरुद्ध साझा मत राख्छन् । ग्रिसमा सिरिजा शक्तिमा छन् । पोर्चुगलमा वामपन्थी गठबन्धन सरकारमा छ । स्पेनको निर्वाचनले उल्लेखनीय राजनीतिक तथा नीतिगत अनिश्चयतर्फ धकेल्न सक्छ । बलिया बसाइँ–सराइविरोधी, मुस्लिमविरोधी शक्ति युरोपका केन्द्र, जस्तै– नेदरल्यान्ड, डेनमार्क, फिनल्यान्ड र स्विडेनमा शक्तिशाली हुँदै छन् । फ्रान्समा अति दक्षिणपन्थी शक्ति बलियो हुँदै छ । जर्मनीमा एन्गेला मर्केलको नेतृत्व पनि चुनौतीको सामना गरिरहेको छ ।
छोटकरीमा युरोपको आवश्यकता र युरोपेलीको चाहनाबीचको दूरी बढ्दो छ । यो दूरीले २०१६ गहिरो संकट निम्त्याउन सक्छ । युरोपले एकभन्दा बढी चुनौतीको सामना गरिरहेको छ । यसको एकताबद्ध सम्बोधन आवश्यक पर्छ । तर, यसका सदस्य युरोपस्तरको समाधान होइन राष्ट्रिय स्वार्थलाई जोड दिइरहेका छन् । युरोपेलीहरू राष्ट्रवाद, ‘बाल्कनीकरण’, विचलन र विखन्डन रोजिरहेका देखिन्छन् ।
न्युयोर्क विश्वविद्यालयका प्राध्यापक रौविनी अमेरिकी पूर्वराष्ट्रपति बिल क्लिन्टनका आर्थिक सल्लाहकार थिए ।प्राजेक्ट सिन्डिकेटबाट