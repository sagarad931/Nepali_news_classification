
﻿अमेरिकालाई अवसरको भूमि भनेर सबैले फलाक्ने गर्छन् । हुन पनि अवसर पछाउन सक्नेका लागि अवसर मात्र हैन, सपना साकार पार्ने तपोभूमि नै हो भन्दा पनि ठिकै होला ।
यसैले होला जसरी हुन्छ, अमेरिकाप्रति सकारात्मक वा नकारात्मक सोचाइ एवं दृष्टिकोण राखे पनि एक पटक सके काम र दामका लागि, नभए पनि घुमघामका लागि अमेरिकामा पाइला टेक्न सबै लालायित छन् ।
कतिपय त अमेरिका आउन नपाएकोमा निकै ठूलो रोष व्यक्त गर्छन् र तथानाम अमेरिका जानेहरुलाई गाली पनि गर्छन् । तर, भित्री आकांक्षा भने अलग्गै हुन्छ, जुन व्यक्त नगरे पनि सहजै बुझिन्छ ।
त्यसो त आजकल नेपालीहरु सबैजसोका नातापाता, आफन्त,इस्टमित्र, भाइबन्धु, साथीहरु वा कोही न कोही अमेरिका आएकै छन् र कामधाम, दाम-दलौत, नाम-बदनाम सबै कमाएकै छन् ।
अझ आजकल त नेताहरु सर्वहारा,समाजवादी, राजावादी, मधेसवादी,पुँजीवादी, हिन्दुवादी, धर्मविरोधी,जातिवादी, अतिवादी, नयाँवादी,राष्ट्रवादी, भारतवादी, चाइनावादी सबैको ध्यान अमेरिकातिर हुने गरेको छ ।
त्यस्तै विज्ञहरु (पर्यटन, जलस्रोत,विज्ञान, व्यवसायिक, इन्जिनियरिङ,डाक्टर, समाजशास्त्री, सांस्कृतिकविद,पर्यावरणविद आदि) का साथै कलाकारहरु (गायक, नायक,संगीतकार, चलचित्रकर्मी,हास्यब्यंग्यकार एवं नाट्यकर्मीहरुका साथै फोटोग्राफर, पत्राकार, प्राध्यापक,प्राविधिक, व्यापारी, उद्योगी रविद्यार्थीहरुको मुख्य केन्द्रविन्दु नै अमेरिका बन्ने गरेको छ ।
विभिन्न नाम र लक्ष्य राखेर खोलिएका सामाजिक संस्थाहरु र नेपालका राजनीतिक दलका अदृश्य भातृ संगठनहरुको छद्मभेदी नामबाट खोलिएका गैरसरकारी संगठनहरु र विभिन्न जिल्लाका सम्पर्क समितिहरुलाई हप्तैपिच्छे एउटा न एउटा कार्यक्रम राखेर जम्काभेट गर्ने गरेको विभिन्न प्रचारवाजी गर्ने गरेको कुरा देख्न, सुन्न र हेर्न पाइन्छ । स्वभाविक हो कि घडीको सुइको रफ्तारलाई हेरेर काम गर्नुपर्ने मुलुकमा सप्ताह अन्तमा साथीभाइहरु र चिनजान हुनेहरु जम्काभेट भएर रमाइलो गर्नु, भोजभतेर, पिकनिक गरेर रमाउनु र मानसिक एवं शारीरिक थकानहरु कम गर्नु ।
तर, यतिमा सीमित छैनन् केही नाम चलाइएका सामाजिक संस्था र राजनैतिक दलका विभिन्न उपनामका सम्पर्क समितिहरु । यिनको मुख्य काम आजकल विभिन्न सभा, गोष्टी,सेमिनार, छलफल, फेस्टिवल, प्रदर्शनी,मेला, सांस्कृतिक जम्काभेट आदि नामबाट कार्यक्रम आयोजना गर्ने केही नेपाल र अमेरिकामा नाम चलेका बजारमा बिक्न सक्ने व्यक्तिहरुलाई त्यस्ता कार्यक्रममा सहभागी गराउने,त्यसबारे आम सर्वसाधारणमा मिडियाबाट प्रचार–प्रसार गरेर सकारात्मक प्रभाव पारी प्रशंसा बटुल्ने अनि पर्दाभित्र कमिशन खाएर विभिन्न व्यक्तिहरुलाई विभिन्न उपनाम दिएर वैधानिक तवरको रीत पुर्यार्इ अमेरिका भित्राउने र आफ्नो धन्दा चलाउने उनीहरूले काम गरिरहेका छन् ।
समाज सेवाको प्रचारवाजी गरेर उनीहरूले सम्भव भए नेपालका नेताहरुको निगाहबाट विभिन्न मानमर्यादा र प्रतिष्ठायुक्त पद हत्ताउने गरेको देखिन्छ ।
बढ्दैछ अमेरिकामा श्रम शोषण
अमेरिकामा सोझो पाराले घण्टा हानेर आर्थिक हैसियत माथि उठ्ने सम्भावना अति न्युन नै हुन्छ ।
अधिकांश नेपालीहरुको न्यूनस्तरको काम, त्यसमा पनि नेपाली, इन्डियन,पाकिस्तानी, अरेवियन, बंगाली,चाइनिज, कोरियन, जापानिज,मेक्सिकन आदिले सञ्चालन गरेका फास्टफुड स्टोर, लिक्योर स्टोर, ग्रोसरी स्टोर, रेष्टुरेन्ट, विभिन्न फर्महरु( लेखापरीक्षण, कानुनी, रियलस्टेट आदि), ग्यास स्टेशन, श्रृंगार स्टोर आदिमा उचित पारिश्रमिक र सुविधाहरु उपलव्ध गराइँदैन ।
अझै कानुनी कागजात नभएका मेक्सिको भएर वा भिजिटिंग भिसामा आएर अवैधानिकतवरबाट बस्नेहरुका लागि राम्रो काम छैन अमेरिकामा । विद्यार्थी भिसामा आएका व्यक्तिहरुलाई पेल्नसम्म पेलेका हुन्छन् यी स्टोर मालिकहरुले ।
यस्ता अधिकांश स्टोर मालिकहरु शुरुका दिनमा आफु कामदार भएर काम गर्दाको पीडा सबै भुलेर मालिकको हैसियतमा पुगेपछि फेरि आफुले भर्ना गरेका कामदार ( नेपाली दाजुभाइ-दिदीवहिनीहरु) लाई घरेलु नोकरलाई सरह व्यवहार गर्न कुनै कसुर बाँकी राख्दैनन् ।
तर, तिनीहरु नै अमेरिकाका नेपाली सामाजिक संघसंस्थाहरुमा बढी आर्थिक सहयोग गर्ने र नेतृत्वमा बस्ने, नेपालबाट नेताहरु, व्यवसायीहरु,कलाकारहरु, विज्ञहरु आउँदा सबैभन्दा पहिला एयरपोर्ट गएर खादा ओढाएर स्वागत गर्ने र घरमा लगेर दुई चार दिन राख्ने, घुमाउने र प्रत्यक्ष वा अप्रत्यक्ष रुपमा फाइदा लिने गर्दछन् । यसले गर्दा बाहिरबाट हेर्दा नितान्त समाजसेवी जस्तो देखिने तर, वास्तविकतामा निकै चतुर ढंगबाट आर्थिक एवं सामाजिक लाभ लिने गरेको पाइन्छ ।
यिनीहरुले सामाजिक संस्थाहरुमा दुई चार पैसा आर्थिक सहयोग गरेर ८-१० गुणा फाइदा लिन सक्ने दाउपेचलाई उपयोग गरेको पाइन्छ । अत: दिनप्रतिदिन यस्ता संस्थाहरुले विभिन्न नारा दिएर गरिने यस्ता आँखामा छारो हालेर गरिने कार्यक्रमको विश्वसनीयता क्रमश: घट्दै गएको भए पनि अझै केही व्यक्तिहरुको सोझोपनलाई धन्दा बनाएर आफ्नो आर्थिक अभिष्ट पूरा गर्न सफल बनिरहेका छन् ।
यस्ता सत्य-तथ्य बाहिर ल्याउन खोज्ने मिडियाहरु नै यिनीहरुको चक्रव्यूहमा त फसिरहेका छैनन् भनेर शंका-आशंकाहरु पनि बढ्दै गएका छन् । यसतर्फ सचेत मिडियाकर्मीहरुले आफ्नो ठाउँबाट सहि तवरबाट अनुसन्धानात्मक खोज गरेर यथार्थ जानकारी आम सर्वसाधरणसम्म पुर्याउन लाग्नुपर्ने देखिन्छ ।
अन्यथा यस्ता गलत तरिकाबाट कमाउ धन्दामा लाग्नेहरुको बिगबिगी बढिरहने छ र यसबाट सर्वसाधारण ठगिइरहने छन् ।
वास्तवमा अमेरिकामा र अन्य मुलुकहरुमा नेपाली समुदायको हितका लागि काम गर्ने सामाजिक संघ-संस्थाहरुको आवश्यकता छ । तर,बाहिर एकथरि उद्देश्य देखाएर पर्दाभित्र सीमित व्यक्तिहरुको मिलेमोतोमा कमाउ धन्दामा लाग्ने जुनसुकै संघ-संस्थाहरुलाई निरुत्साहित गर्नुपर्छ । र, साझा हित र आवाज सम्बोधन गर्ने आम सर्वसाधरणहरुको सुख-दु:ख र समस्या समाधानका रुपमा सामाजिक एवं ग़ैरसरकारी संस्था-संगठनहरुलाई अगाडि बढाउनुपर्छ यसका लागि सबैको हातेमालोको आवश्यक छ ।