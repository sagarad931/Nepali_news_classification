
﻿मोहनकृष्ण श्रेष्ठ
पेरिसमा रहँदा सुनेँ-त्रिभुवन विश्वविद्यालय शिक्षण अस्पतालका निर्देशक ख्यातिप्राप्त डा. भगवान कोइरालाले आफ्नो पदबाट राजीनामा गर्नुभयो र केही समयपछि पुनः कर्मचारीको अनुरोध तथा दबाबमा उहाँलाई नै पुनः नियुक्ति गरियो ।

एउटै कुर्सीमा दुई व्यक्तिसम्म नियुक्त गरेर कुर्सी नै तानातान गरेको सुनिएको यो मुलुकमा यस घटनालाई अविस्मरणीय नै मान्नुपर्छ ।
केही दिनअगाडि त्यस्तै काम परेर शिक्षण अस्पतालमा एकाबिहानै पुग्दा सयौँ मानिस जम्मा भइसकेका रहेछन्, ओपीडी काउन्टर खुल्ने प्रतीक्षामा । धेरै समयपछि गएकाले कता के गर्ने पनि थाहा भएन । सँगै रहेकी एक अपरिचित राई थरकी बहिनीले सबै प्रक्रिया अवगत गराइन् । आफ्नै समस्या समाधान नभएको अवस्थामा पनि आफ्नो समय खर्चेर सहयोग गरेकामा धन्यवाद दिएँ । अनि मलाई लाग्यो यिनी त सिभिक सेन्स भएको बहिनी रहिछिन् । यस्तै सिभिक सेन्स हामी सबै नेपालीमा हुनु अति जरुरी छ ।
ओपीडीको कार्ड लिन अब पहिलाजस्तो ठेलमठेल पनि नहुने रहेछ । सकेसम्म व्यवस्थित भएको भान पर्‍यो । एकजना ८३ वर्षका वृद्धले नम्बरिङ टिकट दिने र आ-आफ्नो पालो आएपछि काउन्टरमा जाने ।  अहा, क्या राम्रो व्यवस्था । माथि क्युमा बस्नेको नम्बर क्रमशः आउँथ्यो । हुलहाल पनि खास देखिएन । तर पनि आफ्नो पालो नआई पनि कमिलाको गोलोजस्तै भने मानिस झुम्मिएर बसेको देखियो । सायद आर्मीमा काम गरिसकेको निज वृद्ध बाको उचाई पनि झन्डै ५ फिट ८ इन्च जति भएको मात्र नभई निकै कर्कश स्वरका धनी भएकाले सबैलाई थर्काउन सक्ने क्षमता रहेछ । यताउता डुल्दै सबैलाई आ-आफ्नो पालो नआई काउन्टरतिर नजान खबरदारी गरिरहन्थे ।
उनको ठूलो स्वर सुनेर कोही हाँस्थे भने कोही त्यत्तिकै डराएर यताउता जान्थे । ‘क्यु’ बिग्रेला भनेर पुरुषले महिलाको नम्बर नलिन र ‘क्यु’मा गडबड नगर्न समय-समयमा हुलको बीचमा आएर उनी कराउँथे । उनको यो कदमले अस्तव्यस्त गर्नमा बानी परेका नेपाली हच्कन बाध्य भए । मैले एकजना नजिक उभिइएका अपरिचित भाइलाई सोधेँ, ‘ती बुढाबाको नाम के हो भाइ ?’ उनले थाहा नभएको र अस्ति एकपटक त लाइन गडबड गर्नेलाई लाठीले पिटेको बताए । उनीदेखि त्यहाँ लाइनमा बस्ने सबै तर्सिने र उनले सबैलाई भेदभावरहित तरिकाले गडबड गर्न नदिई तह लगाउँदै आएको सुनियो ।
अनि मेरो मनमा यत्तिकै आयो- अहा, यस्तै कमान्ड गर्न सक्ने कोही हाम्रो देशमै देखापरेको भए कस्तो राम्रो हुन्थ्यो । लथालिंग, बेथिति सबैलाई लाइनमा ल्याउन सक्ने औकात भएको एकजना नेता भएको भए, यो सुन्दर चार वर्ण ३६ जातको स्रोतसाधन सम्पन्न फूलबारी कता पुग्थ्यो । मगन्ते मानसिकता भएर न हेपिनुपरेको हो । आज तीस वर्षसम्म लडाइँ लडेका देश पनि कहाँ पुगिसके । कम्बोडियाजस्तो सानो मुलुकमा वर्षेनी ८ अर्ब वैदेशिक लगानी आउँदा पनि त्यो देशको राजदूतलाई चितबुझ्दो रहेनछ । अझै हामीले धेरै वैदेशिक लगानीलाई स्वागत गर्न सक्छौँ, भनी मलाई पेरिसमा भनेको याद आयो ।
अस्पताल परिसरमा रहँदा करिब १९ वर्ष अगाडिको घटना सम्झे । छोरीको डेलिभरीका लागि त्यही अस्पतालमा गएका थियौँ । सबै राम्रो भइरहेको थियो । तर, एकजना सानो कदको साह्रै छुच्ची नर्स थिइन् । स्वर पनि निकै कर्कश तथा व्यवहार रुखो । सबैलाई हप्कीदप्की लाउँथिन् । भर्खर जन्मेको बच्चा कहिलेकाहीँ रुन नसकेर घाँटी ख्याक्ख्याक भएपछि बाबुआमा तर्सिने नै भए । उनलाई बोलाउन गयो कि चितुवाले मृगलाई झम्टेजस्तो गरी कुरा गर्ने । ‘बच्चा जन्माउन अगाडि सोच्नुपर्दैन, तिम्रो मात्र बच्चा हो र, मरे मरोस् मलाई के वास्ता’ भन्ने आसयको भावले दुर्वचन बोल्थिन् ।

मेरो मनमा यत्तिकै आयो- अहा, यस्तै कमान्ड गर्न सक्ने कोही हाम्रो देशमै देखापरेको भए कस्तो राम्रो हुन्थ्यो । लथालिंग, बेथिति सबैलाई लाइनमा ल्याउन सक्ने औकात भएको एकजना नेता भएको भए

एक दिन मेरो पनि छोरीलाई साह्रै भएपछि उनलाई बोलाउन गएँ । मलाई पनि त्यस्तै अपशब्द बोलिन् । अनि खपिनसक्नु रिस उठेर मैले पनि निकै प्रतिवाद गरेँ । म पनि ठूलो स्वरले कराएको देखेपछि त्यहाँ रहेका सबैजसो आमाबाबु आएर मेरो पक्ष लिएर उनलाई गाली गरे । वास्तवमा त्यो नर्सबाट धेरै पीडित भएका थिए ।  सबैले नर्स भएर यस्तो दुवर्चन बोल्ने भनेर निकै हकारे । ठूलै हंगामा भयो ।
एक दिन त्यो कोठामा छिरेँ, गाइने वार्ड त बाहिर सारिसकेको रहेछ । त्यता यसो हेर्न गएको त माथिका भित्ताहरूमा माकुराको जालो देखेर दंग परे । हँ, अस्पतालमा पनि यस्तो फोहोर ? कसमसेकम माकुराको जालो त सफा हुनुपर्ने हो । यस्तो फोहोरमा त ब्याक्टेरिया भएर भर्खर सुत्केरी भएका आमा तथा नवजात बालबालिकालाई संक्रमण पनि हुन सक्ने सम्भावना रहन्छ । तर खोई जापानीले साढे पाँच अर्ब रुपैयाँ सहयोग दिएर बनाइदिएको प्रमुख अस्पतालमा यति कुरा पनि सफा देखिएन । सफा गर्नेको दरबन्दी नभएर हो वा भएर पनि तलबचाहिँ बुझ्ने तर आफ्नो उत्तरदायित्वको काम नगरेर हो, भुइँ पनि निकै फोहोर, कहिल्यै नपुछेकोजस्तो भान पर्‍यो ।
अनि हाल सञ्चालनमा आएका निजी क्षेत्रले बनाएका नयाँ-नयाँ अस्पतालका सफा-सुग्घर भुइँहरू सम्झेँ । पेरिसबाट फर्केपछि भाटभटेनीमा स्थापना गरिएको ल्याब देखेर त म चकित भएको थिएँ । यति राम्रो ल्याब घरको यति नजिक स्थापना भई सेवा-सुविधा पाउला भनी कहिल्यै कल्पना पनि गर्न सकेको थिएन । समयले परिवर्तन ल्याउँछ ।
नेपालमा सही रुपमा काम गर्ने मानिसको कमी छैन । खास भन्नुपर्दा कतिपय नेपालका डाक्टर साबहरू साह्रै मानवीय भावनाले ओतप्रोत तथा सक्षम छन् । जनताको सेवाका लागि आफ्नो जीवन अर्पण गर्न सक्ने क्षमता राख्छ । डा. अनिल भट्टराईले संसारको जुनसुकै भागमा पनि आफूले चाहेको काम पाउन सक्छ । तर एक सुयोग्य मुटुको डाक्टरको रूपमा आफ्नै देशमा सेवा गर्ने अभिप्राय लिई लामो विदेश बसाइलाई तिलाञ्जली दिई स्वदेश नै फर्के ।
यस्तै अन्य कतिपय मैले नचिनेका डाक्टर साबहरू हुनु होला । पैसा र विदेशभन्दा आफ्नो देश र जनतालाई माया गर्ने । तर उहाँहरूले मात्र काम गरेर हुने भने होइन, सबै मिलेर आ-आफ्नो काम दत्तचित्त भई गरेमा  सबैतिर रामो हुने र जनताले राम्रो सेवा पाउने हो । समग्रमा आफ्नो मातृभूमिको विकासका लागि आ-आफ्नो काम सबैले ठीक तरिकाले गर्न आवश्यक छ ।
आशा छ अब फेरि शिक्षण अस्पताल जानुपर्ने भो भने, ती माकुराको जालो रहने छैन र भुइँहरू पनि सफा सुग्घर हेर्न पाउनेछु ।
(श्रेष्ठ पूर्वराजदूत हुन्)