
﻿
लामो प्रयासपछि असोज ३ मा जारी भएको संघीय लोकतान्त्रिक गणतन्त्रात्मक संविधानलाई कार्यान्वयन गर्ने विषयमा केही चुनौती हाम्रासामु देखिएका छन् । संविधानमा उल्लेख भएको केही विषयमा असन्तुष्टि जनाउँदै तराई मधेस लामो समयदेखि आन्दोलित छ । त्यसैले उनीहरूको माग पूरा गरी नयाँ संविधानलाई कार्यान्वयनको चरणमा लैजान तत्कालै संविधानमा संशोधन गर्नुपर्ने अवस्था देखिएको छ । त्यसलाई प्राय: सबै राजनीतिक दलहरूले स्वीकार गरिसकेका छन् । संविधानको संशोधन गर्दा तराईवासीका जायज मागलाई सम्बोधन गरिनुपर्छ ।
तराई मधेसका माग सम्बोधनका लागि व्यवस्थापिका–संसद्मा संविधान संशोधनका लागि धारा ८४ र धारा २८६ मा संशोधन प्रस्ताव पेस भएको छ । ती धारामा पंक्तिकार स्वयंले पनि संशोधन प्रस्ताव दर्ता गरेको छ । संविधान संशोधनका लागि कांग्रेस सभापति सुशील कोइराला नेतृत्वको सरकारले प्रस्तुत गरेको विधेयकको धारा ३ मा संविधानको धारा ८४ को बारेमा संशोधन प्रस्ताव पेस गरिएको छ ।निर्वाचन प्रणाली र निर्वाचन क्षेत्र
जारी भएको संविधानको धारा ८४ को उपधारा १ को खण्ड ‘क’मा ‘नेपाललाई भूगोल र जनसंख्याका आधारमा एक सय ६५ निर्वाचन क्षेत्र कायम गरी प्रत्येक निर्वाचन क्षेत्रबाट एकजना रहने गरी पहिलो हुने निर्वाचित हुने निर्वाचन प्रणालीबमोजिम निर्वाचित हुने एक सय ६५ सदस्य’ भन्ने उल्लेख गरिएको छ । त्यसको सट्टा ‘प्रतिनिधिसभामा समान जनसंख्या र भौगोलिक अनुकूलता वा विशिष्टताका आधारमा र मधेसमा जनसंख्या प्रतिशतका आधारमा कानुनमा व्यवस्था भएबमोजिम मिश्रित निर्वाचन प्रणालीअनुरूप प्रत्येक निर्वाचन क्षेत्रबाट एकजना रहने गरी पहिलो हुने निर्वाचित हुने निर्वाचन प्रणालीबमोजिम निर्वाचित हुने एक सय ६५ सदस्य’ राख्नुपर्छ । यसले तराई मधेसमा देखिएको असन्तुष्टिलाई मत्थर पार्नेछ भने त्यहाँका जनताको अधिकार केही मात्रामा भए पनि बलियो हुनेछ ।
कोइराला नेतृत्वकै सरकारले संशोधनका लागि पेस गरेको विधेयकको धारा ४ मा उल्लेख भएको संविधानको धारा २८६ को धारा ५ को सट्टा ‘निर्वाचन क्षेत्र निर्धारण आयोगले यस धाराबमोजिम निर्वाचन क्षेत्र निर्धारण गर्दा धारा ८४ को उपधारा ‘क’को अधिनमा रही जनसंख्यालाई प्रतिनिधित्वको मुख्य आधार मानी जनसंख्या र सदस्यसंख्याबीचको अनुपात यथासम्भव समान हुने गरी निर्धारण गर्नेछ’ भन्ने शब्द राख्दा उपयुक्त हुन्छ । संशोधनका लागि नै पेस गरिएको विधेयकको धारा ४ मा जनसंख्या र भौगोलिक अनुकूलताको सट्टा समान जनसंख्या र भौगोलिक अनुकूलता राख्दा राम्रो हुन्छ ।
कुनै पनि देशमा लोकतन्त्र र लोकतान्त्रिक प्रणाली छ कि छैन भन्ने कुराका लागि निर्वाचन प्रणालीलाई नै सबैभन्दा महत्त्वपूर्ण पक्षका रूपमा हेर्ने गरिन्छ । निर्वाचन प्रणाली र निर्वाचन क्षेत्र निर्धारण जनसंख्याका आधारमा जनतालाई केन्द्रीय विषय बनाएर गर्नुपर्छ ।
अहिले मुलुकमा २४० निर्वाचन क्षेत्र छन् । यी क्षेत्रको हामीले दुईवटा निर्वाचनमा प्रयोग गरिसकेका छौँ । अन्तरिम संविधान ०६३ मा उल्लेख भएको २४० निर्वाचन क्षेत्रको प्रावधान पनि जनसंख्याको प्रतिशतका आधारमा रहेर मधेसको २० जिल्लामा ११६ र बाँकी पहाड र हिमालमा १२४ निर्वाचन क्षेत्र निर्धारण गरिएको हो । यो प्रयोगमा कुनै पनि जिल्ला र क्षेत्रका जनताले निर्वाचनमा आफ्नो मताधिकार प्रयोग गर्नबाट वञ्चित भएका थिएनन् । तर, अहिले हामीले जारी गरेको संविधानमा त्रुटिवश केही भागका जनताले आफ्नो मताधिकार प्रयोग गर्ने अधिकार पाउन छुटेका छन्, जसले मत हाली आफ्ना प्रतिनिधि चुन्न पाउने मधेसका जनताको अधिकार हनन् भएको महसुस गरेका छौँ । यो अत्यन्त गम्भीर र महत्त्वपूर्ण विषय हो । नयाँ संविधानमा २४० निर्वाचनको सट्टा १६५ निर्वाचन क्षेत्र हुने भएको छ, त्यो निर्वाचन क्षेत्रको निर्धारण जनसंख्या प्रतिशतको आधारमा गर्नुपर्छ । जुन मान्यतालाई हामीले दुईवटा संविधानसभा निर्वाचनमा पनि स्वीकार गरिसकेका छौँ ।क्षेत्र निर्धारणका आधार जनसंख्या
पछिल्लो जनगणना हेर्ने हो भने मधेसका २० जिल्लाको जनसंख्या ५० दशमलव ६ प्रतिशतभन्दा बढी छ । त्यसलाई लगभग ५१ प्रतिशत मान्न सकिन्छ । १६५ निर्वाचन क्षेत्रलाई ५१ प्रतिशतको आधारमा हेर्ने हो भने ८३ सिट मधेसका २० जिल्लामा निर्धारण गरिनुपर्छ । बाँकी रहेको ८२ सिट २० बाहेकका जिल्लामा गरिनुपर्छ । यसो गरिएमा २४० निर्वाचन क्षेत्र हँुदा जसरी सबै भूभाग र क्षेत्रका जनताले आफ्नो मताधिकारको प्रयोग गर्न पाएका थिए, त्यसैगरी अहिले पनि सबैले मताधिकार प्रयोग गर्न पाउँछन् । हामीले सदैव भन्ने गरेको ‘खाइपाइ आएको अधिकार’ पनि संविधानमा भएको त्रुटिपूर्ण व्यवस्थाले वञ्चित हुन गएको छ । दुनियाँमा सर्वमान्य मान्यता निर्वाचन क्षेत्र निर्धारण जनसंख्याको आधारमा गरिनुपर्ने रहेको छ । राष्ट्रियता र लोकतन्त्रको विषयको कुरा गर्दा भूगोल महत्त्वपूर्ण पक्ष हो, त्यसमा कसैको दुई मत नहोला । तर, त्योभन्दा महत्त्वपूर्ण मूल र केन्द्रीय विषय र पात्र राष्ट्रियता र लोकतन्त्रका लागि जनता हुन्छन् । जनताको लोकप्रणालीलाई व्यवस्थित गर्नका लागि जनसंख्या र मतसंख्यालाई प्राविधिक रूपमा ग्रहण गरेको पाइन्छ । त्यसैले पनि मतसंख्याको आधारमा निर्वाचन क्षेत्र निर्धारणलाई ओझेलमा राख्न हँुदैन । त्यस्तै समावेशी समानुपातिकताको हक राज्यका प्रत्येक अंगमा राखिनुपर्छ । माथिल्लो सभामा जनसंख्याका आधारमा दलित, जनजाति माहिलालगायतलाई आरक्षित गरिएको पाँच सिटलाई समान रूपमा कायम गरिनुपर्छ, बाँकी सिट जनसंख्याका आधारमा चयन गरिनुपर्छ । यसो गर्न सकिए मधेसमा भइरहेको आन्दोलनका माग सम्बोधन हुन सक्छन् ।सीमांकनमा सहमति आवश्यक
मुलुकलाई नयाँ संविधानले संघीय ढाँचामा लगेको छ । संघीयतामा प्रदेशको सीमांकन महत्त्वपूर्ण विषय हो । प्रदेशको सीमांकनमा अझै विवाद देखिएको छ । सम्पूर्ण मधेस एक प्रदेश हुन सक्दैन भन्ने विषयमा सबै राजनीतिक दल एक भइसकेका छन् । तर, दुई प्रदेश, तीन प्रदेश र चार प्रदेश हुनु हुँदैन, मधेसको भूभाग छुट्टै प्रदेश भयो भने राष्ट्रिय अखण्डतामा खतरा आउँछ भन्ने विश्लेषण पनि गरिने गरिएको छ । यो एकदमै त्रुटिपूर्ण परिभाषा र मानसिकता हो । सीमांकनको विषयमा संविधानमा असन्तुष्टि राखेर आन्दोलन गरिरहेकाहरू र सरकारबीच सहमति हुने गरी अघि बढ्नु आवश्यक छ ।नागरिकता
विदेशी मूलको महिलाले नेपाली पुरुषसँग विवाह गर्दाखेरी वैवाहिक अंगीकृत नागरिकता पाउने कानुनमा व्यवस्था छ । यो विषयलाई पनि संविधानमा सम्बोधन गर्न सकिन्छ । विवाहअघि उनले आफ्नो देशमा लिएको नागरिकता परित्याग गरेपछि वैवाहिक अंगीकृत नागरिकता पाउने छ भन्ने विषय उल्लेख गर्दा कसैलाई कुनै आपत्ति हुँदैन ।अन्त्यमा…
संघीय लोकतान्त्रिक गणतन्त्रात्मक नेपालको गौरवमय संविधानमा रहेको त्रुटि जिम्मेवारीपूर्वक तत्काल सच्याइनुपर्छ । सच्याउने वेलामा असन्तुष्ट पक्षका जायज माग सम्बोधन गरिनुपर्छ । त्यसो भयो भने संविधान कार्यान्वयनको चरणमा पुग्छ । संविधानलाई कार्यान्वयनको चरणमा पुर्‍याउनु हाम्रो जिम्मेवारी हो ।
असन्तुष्ट पक्षका माग सम्बोधनका लागि पटक–पटक वार्ता भइरहेको छ । तर, त्यो वार्तालाई फलदायी बनाउन स्वयं प्रधानमन्त्री र उहाँको पार्टी नेकपा एमाले असहयोगी भूमिकामा रहेको देखिन्छ । मुलुकलाई नै अप्ठेरोमा पार्ने गम्भीर विषयमा प्रधानमन्त्रीको पार्टी जसलाई प्रमुख सत्तारुढ पार्टी पनि भनिन्छ, त्यसले सकारात्मक भूमिका अपनाउनुपर्छ । नकारात्मक कुरा मात्रै गरेर सरकारसँग समझदारी नगरी संशोधन प्रस्ताव हालिएकाले सरकारले सहयोग गर्दैन भने स्थिति झन् गम्भीर बन्न सक्छ । सरकार र सरकारमा रहेका दलहरूले त राष्ट्रिय भावनालाई कदर गर्दै आन्दोलनका माग सम्बोधन गर्ने प्रयास गर्नुपर्छ । आन्दोलनका माग सम्बोधन हुनका लागि व्यवस्थापिका संसद्मा पेस भएको संविधान संशोधन प्रस्ताव प्रक्रिया पुर्‍याएर तत्काल पारित गर्नुपर्छ । तथापि संशोधनका नाममा अस्वाभाविक र सहमति हुन नसक्ने विषय उठाइयो भने त्यसमा सहमति गर्न सकिँदैन । त्यो आन्दोलनकारी साथीहरूले पनि बुझ्न जरुरी छ ।(निधि कांग्रेस पूर्वमहामन्त्री तथा सांसद हुन्)