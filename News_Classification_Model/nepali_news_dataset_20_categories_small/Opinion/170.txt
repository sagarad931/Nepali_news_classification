
﻿नेपाली कांग्रेसको १३औँ महाधिवेशनबाट शेरबहादुर देउवा सभापतिमा निर्वाचित भए । महाधिवेशन सुरुवातसँगै आउने नेतृत्वले राजनीतिलाई दिन सक्ने योगदानबारे निकै बाक्ला टिप्पणी एवं बहस चलेका थिए । सबै प्रकारका राष्ट्रिय सञ्चारमा पनि उक्त राजनीतिक महासंग्रामलाई निकै उच्च स्थान दिइएको थियो ।
कांग्रेस नेपालमा दलीय परम्पराको सबैभन्दा प्राचीन पार्टी र वर्तमान राजनीतिक समीकरणमा समेत सबैभन्दा ठूलो दल हो । तसर्थ उक्त दलको महाधिवेशनलाई सबैले प्राथमिकतासाथ लिनु सायदै नाजायज होइन । महाधिवेशनको महासंग्राममा देखिएका केही परिघटनाले भने धेरैलाई अस्वाभाविक आश्चर्यमा समेत पार्‍यो । एउटै पदमा ज्वाइँ–ससुराको प्रतिस्पर्धा रह्यो । आफ्नै नेतृत्वमा भएको आन्दोलनका उपलब्धिमाथि प्रश्न उठाउने सदस्य पनि चुनावमा होमिए । सम्मानित सर्वोच्च अदालतबाट भ्रष्टाचारमा कसुर तथा अभियोग ठहर भई जेल जीवन बिताएकाहरूसमेत शक्ति समीकरणलाई गहिरो प्रभाव पार्ने गरी भूमिका खेल्न कुटिल देखिए ।
नेतृत्वमा लडाइँ गर्ने कांग्ेरसजनलाई आफ्ना–आफ्नै दाउपेच अनि स्वार्थको चिन्ता अवश्य थियो । यद्यपि कांग्ेरस नेतृत्वको विषयमाथि उसका नितान्त शुभेच्छुक, आममतदाता, सहृदयी आलोचक अनि समर्थन वा आलोचनासमेत नगर्ने आमनागरिकलाई पनि खास महत्त्व थियो किनकि त्यसपछि ऊ विख्यात विशेषतासहित पुनर्निर्माण वा सहर्ष विघटन हुनुपर्ने मोडमा आउने थियो । तसर्थ देउवाका लागि यो समय चुनौती र मौका दुवै सघन भएको एक अचुक अवसर हो ।
पाँचवटा सामान्य मध्यान्तरबाहेक लगभग कांग्रेसको नेतृत्व विगत ७० मध्ये ५० वर्ष बढी कोइराला परिवारमा नै थियो । अहिले पनि २० वर्षपछि पहिलोपटक नेतृत्व कोइराला परिवारभन्दा बाहिर आएको छ भने देउवालाई पार्टीको आन्तरिक राजनीतिमा १३ वर्षपछि पहिलो सफलता मिलेको छ । उनलाई वेलाबखत प्रजातन्त्र दरबारमा बुझाएको आरोप लाग्ने गथ्र्याे । आज उनैलाई प्रजातन्त्रको सुदृढीकरणमा निरन्तर इच्छुक र सक्षम रहेको प्रमाणित गर्ने मौका आएको छ ।
नेपाली कांग्ेरसले पटक–पटक सत्ता सञ्चालन गर्ने जिम्मेवारी पायो । राजनीतिको सबैभन्दा भाग्यमानी शक्ति पनि उही हो । केही सामान्य बहिर्गमनबाहेक बहुदलीय व्यवस्थाको पुनस्र्थापनादेखि उसले नै निरन्तर देशको सत्ता अनि शासनको बागडोर सम्हाल्यो । दुर्भाग्य, यही अवधिमा देशको अधोगति अधिक र निरन्तर असमानान्तर भए । विश्वका अन्य कतिपय देशले आर्थिक, सामाजिक, सांस्कृतिक विकासका नयाँ तथा आश्चर्यजनक आयामहरू निर्माण गरे । छिमेकी भारत र चीन उदीयमान अर्थतन्त्र तथा सामरिक शक्तिका अगुवा भए । थाइल्यान्ड, भियतनाम, ताइवान, मलेसियाजस्ता छिमेकीले गरेको आर्थिक प्रगतिलाई ‘टाइगर इकोनोमी’को संज्ञा दिन थालियो । विगत २५ वर्षमा थाइल्यान्डसँग नेपालको मुद्रा विनिमय दर लगभग २० गुनाले कमजोर भइसकेको छ । करिब ५० वर्षपहिले नेपालभन्दा कमजोर अर्थतन्त्र भएको दक्षिण कोरिया आज ५० हजार अमेरिकी डलरकै हाराहारी प्रतिव्यक्ति आय हुने देशमा गनिन्छ । स्थापनाको ४० वर्षको हाराहारीमा सिंहापुरमा ८२ हजार डलरको प्रतिव्यक्ति आय छ । हामी सन् २०२० सम्ममा कसरी अल्पविकसित देशको स्तरबाट माथि जाने अथवा हजार डलरको आयस्तर कायम गराउने भन्ने बहसमा छौँ । उक्त देशहरूले प्रगतिको रफ्तार लिएको लगभग पछिल्लो २५ वर्षको समय हामी भने बेरोजगारी, गरिबी, अन्याय, अत्याचार, कुशासन, बेथितिहरूको सघन पर्यायवाची बन्दै गयौँ । यी सबै दुर्भाग्यको पछाडि गलत राजनीति र असफल दलहरू नै मुख्य पक्ष हुन् ।
देशको निर्माण तथा सशक्तीकरणमा नागरिकदेखि नेतृत्वसम्म सबैको समानुपातिक योगदान हुन्छ । गैरराजनीतिक अनि तटस्थ रूपमा रहनुपर्ने राज्यका सार्वजनिक निकायहरूको समेत भूमिका हुन्छ । तर पनि यी सबैको अगुवा भनेकोचाहिँ जननिर्वाचित सरकार हो । त्यो सरकार निर्माण र नेतृत्व गर्ने सबैभन्दा धेरै र लामो समय अवसर प्राप्त गरेकाले देश बिग्रनुमा धेरै जिम्मेवारी पनि स्वत: कांग्ेरसले नै बोक्नुपर्छ । अनवरत रूपमा प्राप्त मौकाबीच देश एवं नागरिक अपेक्षाअनुसार काम गर्न नसक्नुमा आफ्नो असफलता प्रतिबिम्बित भएको मनन गर्नुपर्छ । देशको र जनताको स्तर नसुध्रनुमा कांग्रेसको नीति कहाँ चुक्यो, देउवाले खोज्नुपर्छ ।
०१५ सालको चुनावमा दुईतिहाइ बहुमत अनि बहुदलीय व्यवस्थाको समयमा दुईपटकसम्म स्पष्ट बहुमत प्राप्त कांग्रेस आज बहुमतविनाको पहिलो दलमा सीमित हुँदै छ । तुलनात्मक रूपमा खस्कँदो छ । यद्यपि नेतृत्व राम्रो, नैतिक अनि नागरिक केन्द्रित भए दलमाथिको नागरिक श्रद्धा भने पुनर्जागरण हुन्छ । नरेन्द्र मोदीका कारण भारतमा भारतीय जनता पार्टीले पाएको मत, टोनी ब्लेयरको व्यक्तित्वका कारण बेलायतमा लेबर पार्टीले पाएको समर्थन, रुजभेल्टको आर्थिक तथा सामाजिक परिवर्तनको सोचका कारण अमेरिकामा डेमोक्र्याटले पाएको उचाइ, नवाज सरिफको पार्टीमाथि पाकिस्तानी नागरिक अनि सुकीको दलमाथि म्यानमारका नागरिकको अपार समर्थन यसका ज्वलन्त उदाहरण हुन् ।
तर, प्रगति चाहानेले पछि होइन, अगाडितिर हेर्नुपर्छ । अहिलेसम्म आफू सक्षम भएर नभइ, अरूको आन्तरिक कलह धेरै भएर कांग्रेसले मौका पाएको हो । एउटै सिद्धान्त तथा नेता मान्ने कम्युनिस्टहरू देश एवं नागरिक श्रीवृद्घिको मिसनमा कम र फुट अनि विभाजनको फेसनमा बढी लालायित हुँदा कांग्रेसले आफूलाई अरूभन्दा सबल देखाउन मौका पाएको हो ।
अहिले विश्व राजनीतिको प्रवाह पनि साम्यवादी र कम्युनिस्टभन्दा पँुजीवादी शक्तिमाथि बढी ढल्केको छ । सन् १९७० तिरको दशकमा ४० हाराहारीको देशमा विद्यमान कम्युनिजम आज पाँच राष्ट्रमा खुम्चियो । बुद्घिजीवी र लेखकहरूको समूहसमेत कम्युनिजमको सिद्घान्त र दलहरूप्रति निकै गहन कटाक्ष गर्छन् अनि उष्ण उछितो काढ्छन् । जर्ज ओरेलको ‘एनिमल फार्म’ नामक कृतिलाई कम्युनिजममाथिको सभ्य र भव्य कटाक्ष मानिन्छ । वर्तमान अमेरिकन राजनीतिमा रिपब्लिकनलाई गाली गर्न जियोफ्री क्यावासर्भिसको ‘रुल एन्ड रुइन’, माइक लोफग्रिनको ‘पार्टी इज ओभर’देखि क्रिस मुनीको ‘द रिपब्लिकन ब्रेन’ जस्ता पुस्तकहरूको बिगबिगीले संसारभर कब्जा जमाएको छ । ती सबै पूर्वाग्राही बहसको उद्देश्य अमेरिकालगायत संसारबाट कम्युनिस्ट भावना र सिद्घान्तमा आधारित शक्तिलाई क्षय गर्दै पुँजीवादी शक्तिको वकालत गर्नेहरूको संरक्षण गर्नु हो । यस आधारमा, कांग्रेसलाई देशभित्र मात्र होइन अन्तर्राष्ट्रिय माहोल पनि आफ्नो पक्षमा छ ।
यस्तो अन्तर्राष्ट्रिय दबदबा र नेपालका कम्युनिस्टहरूको फाटो हँुदासमेत आफूलाई पुनर्निर्माण गर्ने सामथ्र्य नराखे अब कांग्रेसको बिरासत सायदै बाँकी रहन्न । पुरानोको विघटनसँगै नयाँ निर्माणको अर्थ लगाउन मिल्ने गरी फ्रान्सेली चिन्तक ज्याक्विस डेरिडाले ‘डिकन्स्ट्रक्सन’ भन्ने शब्द प्रयोगमा ल्याए । यसको नेपाली अनुवाद विनिर्माणको यथार्थसँग मिल्ने अवसरको संघारमा कांग्रेस उभिएको छ । तसर्थ, देउवाको नेतृत्व नयाँ नीति र प्रायोगिक कार्यक्रम लिएर आउनुपर्छ । पाँच वर्षपछि अर्को महाधिवेशन गर्ने मात्र हिसाबको नभई देशको रूपान्तरणका लागि ठोस कदम लिँदै पहिले आफू रूपान्तरित हुने साहस देखाउनुपर्छ ।
आधुनिक कालखण्डमा दलहरूलाई राजनीतिको चालक मानिन्छ । चालक सही भए यात्रु र सवारी दुवै सुरक्षित गन्तव्यमा पुग्ने सम्भावना अधिक रहन्छ । अन्यथा बीचैमा दुर्घटना निश्चित छ । एउटा सवारी दुर्घटना भए सवार रहेका यात्रुको ज्यान त जोखिममा हुने नै भयो अन्य सवारी तथा यात्रुमा पनि क्षति अनि आवागमन बन्द हुने गर्छ । यदि कांग्रेस राम्रो भए, अरू दल पनि सुध्रन बाध्य हुनेछन्, कांग्रेस अरूका लागि उदाहरण हुनुपर्छ । नागरिकका समग्र जीवनस्तर अभिवृद्धिका लागि आधुनिक र वैज्ञानिक अवधारणा ल्याउन सक्नुपर्छ । जनतालाई उसमाथि आश जगाउन सक्नुपर्छ ।
ठूलो भन्ने पार्टीको कदम पनि ठूलै हुनुपर्छ । केही मुठीभरहरूले हाम्रो कांग्रेस भन्ने नभई आम नागरिकले राम्रो कांग्रेस भन्ने बन्नुपर्छ । देशको विकासका लागि नयाँ नीति निर्माण, वैदेशिक सम्बन्धको पुनव्र्याख्या अनि देशका जल्दाबल्दा समस्याको उपचार गर्ने सवालमा गहन कार्यनीति ल्याउनुपर्छ । संविधानको सफल कार्यान्वयनमा नेतृत्वदायी र कुशल भूमिका निर्वाह गर्ने तत्परता देखाउनुपर्छ ।
कांग्रेसले लोकतन्त्रको आन्दोलनको अगुवाइ गरे पनि आफैँ अहिलेसम्म लोकतान्त्रिक हुन सकेको छैन । नागरिलाई होइन, आफैँभित्र एकअर्कामा तथा सहकर्मी दलमा विश्वासको वातावरण बनाउन सकेको छैन । राजतन्त्रको उन्मूलनमा महत्त्वपूर्ण भूमिका खेले पनि पार्टीभित्रै वंशप्रथाको पद्घति निर्मूल भएको छैन । यसर्थ देउवाले कांग्ेरसलाई विशाल व्यवस्थापन गर्नुपर्ने गहन आवश्यकता छ ।(दाहाल राष्ट्रनिर्माणका आयामहरू शीर्षकमा विद्यावारिधि हुन्)