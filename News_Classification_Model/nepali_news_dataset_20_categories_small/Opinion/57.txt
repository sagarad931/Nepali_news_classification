
﻿
गोपालचन्द्र राई
निश्चय पनि कुनै समय प्रचण्डलाई सर्वसाधारण नागरिकहरुले मात्र होइन आफ्नै पार्टी कार्यकर्ताहरुले एकपटक देख्न पाए कस्तो हुन्थ्यो भनेर कौतुहल प्रकट गर्दथे । मेरो अनुमानमा प्रचण्ड समकालीन नेपाली नेताहरुमा सर्वाधिक राष्ट्रिय/अन्तराष्ट्रिय चर्चा र टिप्पणी गरिएका नेता मानिन्छ ।
तर, दिनहरु बित्दै जाँदा ०६४ सालपछि क्रमशः प्रचण्डमाथि नेता कार्यकर्ताहरुको एकाएक अविश्वास बढ्न थालेको पाइन्छ । उनका अति विशिष्ट सहनेताहरु (मोहन बैद्य र बाबुराम भट्टराई) ले फरकमत मात्र ल्याएनन्, ऊनीहरुले प्रचण्डको नेतृत्वबाट हात पुरै धोएको पाइन्छ ।
वैद्यको दर्शनशास्त्र अध्ययन र बाबुरामको राजनीतिक अर्थशास्त्रको अध्ययन मात्रै जनयुद्धको हकमा निर्णायक थियो या सहयोगी ? यो उनले छुट्याउन सकेनन
बैद्य विदा हुँदा बाबुरामको साथ छ भन्ने महसुस गरेका प्रचण्डले अहिले बाबुरामको पनि साथ एक्कासी गुमाएका छन् । यतिबेला भट्टराई आफैं अलग पार्टीको तयारीमा लागेपछि एक हिसाबले प्रचण्ड तनावमा रहेको पाइन्छ । तर, उनका समर्थकहरुले भने बाबुराम अलग्गिँदा पार्टीलाई केही घाटा नहुने तर्क गर्दै आएको पाइन्छ । सायद त्यो प्रचण्डको स्कुलिङ रहेको हुन सक्छ ।
अहिले त्योभन्दा ठूलो कुरा त आफ्नै दलबाट सरकारमा प्रतिनिधित्व गरेका मन्त्रीहरुले आशलाग्दो काम गर्न नसकेका कारण लज्जास्पद कार्यहरु भोग्नु परिरहेको छ ।
अहिले पनि बाबुराम बाहिर गए के भयो र, वैद्यहरुसँग एकता गर्न सकिन्छ भन्ने प्रचण्डको आफ्नै मन शान्त पार्ने सोच भएको हुन सक्छ । तैपनि गाह्रो के छ भने अन्तरसंघर्षहरुमा बैद्य र बाबुरामविरुद्ध घमासान लडेका उनका सहयोगी नेताहरु नै राजीनामाको पोको बोक्दै पेरिसडाँडामा पुगेका थिए । अन्ततः भट्टराई समूहले राजीनामा बुझाएर आफ्नै बाटो तय गरेका कारण यत्तिबेला एमाओवादीलाई निश्चय पनि साह्रो/गाह्रो त परेकै छ ।
खासगरी एमाओवादी नेता प्रचण्डका तीन गल्तीका कारण एमाओवादीले ४ मंसिर ०७२ मा भएको संविधानसभाको निर्बाचनमा नराम्ररी हार व्यहोर्नु पर्‍यो । त्यसको परिणाम पार्टी तेस्रो स्थानमा झर्नुपर्‍यो । सायद यो मेरो कमजोर विश्लेषण हुन सक्छ । तर, यस भित्रको सत्यता के हुन सक्छ ? पार्टी कमजोर हुनुमा प्रचण्डका ६ वटा कमजोरीले काम गरेको हुन सक्छ, जुन यसप्रकार छन्:
१. बाबुरामलाई बैद्य बनाउने गल्ती
प्रचण्डले गोरखाको चौथो विस्तारित बैठकमा निकै दुःख र मेहेनतका साथ जनयुद्धको प्रकृयामा अगाडि जान निर्णय गराउन सफल भएका थिए । त्योबेलामा आनाकानी गर्ने नेताहरु मध्य मोहन वैद्य, वादलहरुलाई उनले जहिले पनि विचार र संगठनको जग ठानेर उनका कुराहरु सुन्दै लागु गर्दै गए ।
गोपाल चन्द्र राई
अर्काेतिर कहिले युद्ध र कहिले पीएचडीका कुरा गर्ने बाबुरामलाई लेखेपढेको मान्छे बाहिर देखाउनुपर्छ, थुम्थम्याउनुपर्छ भन्दै बाबुरामको बिचारलाई पनि केही कार्यान्वयन गर्दै गए ।
पार्टीमा शुरुबाटै दर्शनमा मोहन वैद्य, राजनीतिक अर्थशास्त्रमा बाबुराम, संगठनमा बादल भन्दै प्रचण्ड आफैले उनीहरुलाई काखापाखा गर्ने र ठोसरुपले आफ्ना विचार र कार्यक्रमहरु अगाडि बढाउन नसक्नुको परिणाम आजको अवस्थाले प्रष्ट्र देखाएको पाइन्छ ।
मूलतः वैद्यको दर्शनशास्त्र अध्ययन र बाबुरामको राजनीतिक अर्थशास्त्रको अध्ययन मात्रै जनयुद्धको हकमा निर्णायक थियो या सहयोगी ? यो उनले छुट्याउन सकेनन् । र, तिनलाई चाहिनेभन्दा बढी महत्व र उत्तार-चढावमा पार्नु गल्ती थियो भन्ने देखिन्छ ।
किनभने जनयुद्धको खास विजारोपण प्रचण्डका कारण भएको हो । यसमा सहयोगी भूमिका मात्रै बैद्य र बाबुरामको थियो । मिल्दा अँगालो मारेर रुने, नमिल्दा बेस्सरी भनाभन गर्नुु पनि गलत थियो । यसलाई कार्यकर्ताको तहसम्म स्पष्ट पार्न नसक्नुले प्रचण्डलाई अफ्ठ्यारो परेको स्पष्ट हुन्छ ।
२. बोलीमा एकरुपता नहुनु
प्रचण्डका भाषणहरु स्वभाविक तीव्र गर्जनसहितका हुन्थे, जो आजभोलि त्यति सुनिँदैन । चाहे त्यो राष्ट्रिय स्वाधीनताका लागि होस् वा भारतीय विस्तारवादी नीतिको विरुद्धमा नै किन नहोस् ।
प्रचण्डको पटक-पटक पार्टीभित्र र बाहिर दुबै अभिव्यक्तिहरुमा तीव्र उतार-चढाव र परिवर्तन हुनुले आम जनतामा समेत उनीमाथि केही अविश्वास भएको देखाउँछ । अर्काेतर्फ उनले जनतामा भाषण गर्दा होस् वा आफूसँग भेट्न आउने कार्यकर्ता, जनसेना, जोसुकैलाई पनि मुखैले मात्रै भए पनि यो हुन्छ र यो हुँदैन भनेर क्लियर कुरा गर्नुभन्दा पनि म गरिहाल्छु ढुक्क हुनुस् भन्नेर पछि त्यही कुरा पूरा गर्न नसक्ने उनको मनोवृत्तिले विस्तारै उनीमाथि अविश्वास बढाएर आजको स्थिति ल्याइपुर्‍याएको हो ।
राजनीतिक दबाव समूहदेखि राजनीतिक सहमति-असहमतिका विषयमा पनि उनका अभिव्यक्तिहरु पत्यारिला हुन छाडेपछि आज जति उनको चर्चा र विश्वास थियो, त्यो गुमेको छ ।
३. भाग खोज्ने सहयोगी धेरै
यतिबेला बाबुराम समूहले पार्टीबाट बाहिरिएर बबण्डर गरिरहेका बेला आफ्ना सहयोगी नेताहरुले सरकारमा आशलाग्दो काम नगरिरहनुले प्रचण्डमा ठूलो धक्का लागेको छ । यस प्रकारको कामले पनि उनलाई केही अप्ठेरो पारेको होला । ती नेताहरु प्रचण्डले बेलामौकामा दुतावासदेखि निवाससम्म विदेशीहरुसँग गरेका आन्तरिक भेटघाट र गतिविधिका कुराहरु समेत सोचेर प्रचण्डलाई अड्को थाप्ने गरेको भन्ने सुनिन्छ ।
प्रचण्डले धेरै आश्वासन दिएर लड्ने र लडेपछि प्राप्त नहुने भएपछि फेरि तिनै प्रचण्डविरुद्ध लाग्ने यो संस्कार शान्तिप्रकृयापछि बढी चल्यो ।
४. सुविधाभोग र विचलनले ल्याएको अविश्वास
प्रचण्ड साधारणतया कोट सुट, महंगो घडी, जेललगायतका विषयहरुबाट सधैं मेकअपमा देखिने गरेको भन्दै टिप्पणी हुने गरेको छ । यो भनेको मानिसको निजी कुरा पनि हो । तर, यसले विचारमा निकै विचलन ल्याउँछ ।
खास शक्तिशाली युवा नेताहरुले प्रचण्डलाई काँध थाप्नेजस्तो देखिँदैन । यसर्थ प्रचण्डले सम्मानजनक तरिकाले नेतृत्व त्याग्ने या अहिलेको चरणभन्दा बेग्लै तरिकाले पार्टीलाई क्रान्तिकारी ढंगले अगाडि बढाउनुबाहेक विकल्प छैन
प्रचण्ड तीव्र आलोचनाका बीच लाजिम्पाटको बंगला छोड्न तयार नहुनु, मंहगो गाडी र सुविधाहरुको प्रयोग जारी राख्नु । विवादास्पद व्यापारिक पृष्ठभूमि भएकाहरुसँग उठबस अस्वभाविक हुनु आदि कारणले पनि उनलाई कार्यकर्ताले विश्वास गर्न छाडेका छन् ।
किनभने तल्लो तहका कार्यकर्ताहरु ५ सय रुपैयाँको जुत्ता किन्न रत्नपार्कको बाटोमा हिँड्नुपर्ने अवस्था छ धेरैको । गाउँ र जिल्लातिर त अझ समस्या छँदैछ कार्यकर्ताहरुको । प्रचण्डको जीवनशैली कम्युनिष्ट आदर्शमा आधारित नभई व्यापारिक घरानाजस्तो (पुँजीपति वर्ग) को शैलीमा देखिनुले पनि उनलाई यहाँ ल्याएको हो कि भन्ने लाग्छ ।
५. विप्लव आफ्नो साथमा नहुनु
एकीकृत जनक्रान्तिको कुरा र व्यवहारिक रुपमा आन्दोलनका विभिन्न रुपमा सक्रिय रहेको विप्लवको पार्टी धेरै माओवादीहरुभित्र चासो र खोजीको विषय बनिरहेको छ ।
यसमा जोड्न खोजेको कुरा के हो भने नेत्रविक्रम चन्द विप्लव कुनैबेलामा प्रचण्डसँगै रहेर काम गरेका नेता हुन् । प्रकारान्तरले शान्ति प्रकृया आसपासमा उनलाई प्रचण्डले महत्वपूर्ण जिम्मेवारी वा स्थान दिन सकेनन् ।
फलस्वरुप चुनावमा पार्टी प्रवेश गर्नुअघि बालाजु विस्तारित बैठकमा विप्लवले पार्टीको कार्यदिशा रक्षा र नेतृत्वको शैली र प्रवृत्तिबारे निकै कडा प्रस्तुति दिएर कार्यकर्ताहरुमा अलग प्रकारको सन्देश दिएका थिए । त्यसपछि खरिपाटी, पालुङटार हुँदै बौद्ध भेलासम्म आउँदा पार्टी विभाजन बैद्यकै नेतृत्वमा भए पनि त्यसको ठूलो बैचारिक तथा सांगठनिक जग विप्लवले आधार बनाएका थिए । त्यसको प्रमाण चनौटा भेला हुँदै अलग पार्टी निर्माणपछि वैद्यभित्रका सबै प्रायःजसो जुझारु र युवा पंक्ति विप्लव माओवादीतिर आकषिर्त हुनुले पनि त्यो संकेत गर्दछ ।
बैद्य र बाबुरामहरु भन्दा विप्लव, वर्षमान जस्ता शक्तिशाली युवा नेताहरु स्थापित गर्न सकेको भए शायद आज प्रचण्डको धरातल मजबुत हुन्थ्यो । तर, अब समयले कोल्टो फेरिसकेको छ । विप्लव-प्रचण्ड एक ठाउँमा हुन कार्यदिशा र क्रान्तिका मूल्यहरुको सन्दर्भमा कुरा मिले मात्रै सम्भव देखिन्छ । तसर्थ प्रचण्डले प्रतिभाशाली युवा नेताहरुलाई स्थापित गरेर नेतृत्व दिने वातावरण वनाएको भए निकै भलो हुने थियो ।
६. भारतलाई ‘धोका’ दिँदाको परिणाम
नेपालको संविधान ०७२ जारी गर्नुपूर्व प्रचण्ड भारत भ्रमणमा गएका थिए । त्यतिबेला भारतलाई नेपालमा एक हिन्दु राष्ट्र बनाउने पूर्ण आश्वासन दिएको उच्च स्रोतको दाबी छ, जुन नेपालका राजनेताहरुले दिएको आश्वासनप्रति भारत ढुक्क भएको थियो ।
मधेस आन्दोलनमा मृत्यु भएकाहरुका परिवारहरु र घाइते भएकाहरुलाई उचित क्षतिपूर्तिसहितको न्याय दिने काम गर्नुपर्छ । र, नामाङ्कन एवं सीमाङ्कनमा सरकार लचिलो बन्नुपर्छ
आफ्नो राष्ट्रलाई हिन्दु राष्ट्र बनाउन नसके पनि छिमेकी मुलुक नेपाललाई युरोपेली मुलुकको दबदबाबाट मुक्त राख्न हिन्दु राष्ट्र बनाउने गतिलो खेलमा भारत रहेको थियो ।
तर, विडम्बनापूर्वक भन्नुपर्छ । भारतको मागलाई युरोपेली मुलुकहरुले गतिलो झापट हान्न सफल भयो र नेपालमा धर्म निरपेक्ष राष्ट्र घोषणा गर्न सफल भयो ।
भारतको मागलाई सम्बोधन गर्नका लागि प्रचण्ड, ओली र कोइराला लागि नपरेको भने किमार्थ होइन । यद्यपी यूरोपेली मुलुकको दबाव वा नुन केले हो परिभाषासहितको धर्म निरपेक्ष मुलुक भनी नेपाललाई कायम गर्नु नै नेपालका लागि भारतले अघोषित नाकाबन्दी गरेको हो ।
भारत खासगरी नेपालबाट जलस्रोत चाहान्छ र नेपालमा ड्याम निर्माण गरी भारतमा जलविद्युत उत्पादन गर्ने दीर्घकालीन सोचमा रहेको छ । तर, नेपालमा हिन्दु राष्ट्र बनाउने कुरामा भने युरोपेली मुलुकको दबदबाबाट नेपाललाई मुक्त गरी आफ्नो हिन्दु दबदबा कायम गर्न रुचाउँछ । यिनै कारणले भारतलाई स्वयम् प्रचण्डले नै धोका दिएको हुँदा नेपालमा हालसम्म अघोषित नाकाबन्दी भइरहेको हो ।
अबको विकल्प के त ?
निश्चय पनि पार्टी, समाज र देशमा नेतृत्व र नेता अति संवेदनशील कुरा हो । त्यसैले त नेताका दिनचर्यादेखि पारिवारिक कुरासम्मले पनि खास अर्थ दिने भएकाले टिप्पणी र आलोचना हुनु स्वभाविक हो ।
प्रचण्डले धेरै नेता-कार्यकर्ता परिचालन गर्दा त्यसमा आश्वाशन दिने काम बढी गरे । यस्तो कुराले दोस्रो तहका नेताहरुमा निकै समस्या पैदा भयो । प्रचण्डलाई चिनेको या सम्बन्ध भएकाहरु माथि जाने तर उनैलाई आदर्श मान्ने तर लविङ नगर्ने मानिसहरु पछि परे र निराश हुँदै गए ।
यतिबेला त्यस्तो खास शक्तिशाली युवा नेताहरुले प्रचण्डलाई काँध थाप्नेजस्तो देखिँदैन । यसर्थ प्रचण्डले सम्मानजनक तरिकाले नेतृत्व त्याग्ने या अहिलेको चरणभन्दा बेग्लै तरिकाले पार्टीलाई क्रान्तिकारी ढंगले अगाडि बढाउनुबाहेक विकल्प छैन ।
अल्पमत या बहुमतको हिसाब गरेर नेतृत्वमा टिक्नु या टिकाउन प्रयत्न गर्नु उचित देखिन्न । यस्तो अवस्थामा हाल नेपालमा भइरहेको भारतीय नाकाबन्दीलाई निस्तेज पार्न कुनै कठिनाई देखिँदैन । नेपालको संविधान ०७२ लाई तत्काल संसोधन गरी नेपाल एक हिन्दु राज्य बनाई मुलुकलाई निकास दिनु अपरिहार्य देखिन्छ ।
मधेस आन्दोलनमा मृत्यु भएकाहरुका परिवारहरु र घाइते भएकाहरुलाई उचित क्षतिपूर्तिसहितको न्याय दिने काम गर्नुपर्छ । र, नामाङ्कन एवं सीमाङ्कनमा सरकार लचिलो बन्नुपर्छ । बिग्रने कुरा केही पनि छैन । देश सबैको साझा हो । राज्यप्रतिको अपनत्व सबैमा हुनुपर्छ । र, यसैबाट मुलुकले निकास पाउनेछ ।