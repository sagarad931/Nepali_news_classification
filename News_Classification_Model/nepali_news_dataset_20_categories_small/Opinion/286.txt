
﻿केपी ओली नेतृत्वको सरकार नयाँ संविधान कार्यान्वयन गर्न, जनताको दैनिक जीवन सहज बनाउन, पुनर्निर्माण तथा विकास निर्माणलाई अघि बढाउन मात्र होइन, कूटनीतिक तथा अन्तर्राष्ट्रिय सम्बन्ध सन्तुलनमा राख्न असफल भइसकेको थियो । न्यायपालिकामा पनि हस्तक्षेप गर्ने कोसिस भयो । सरकारमै सहभागी मन्त्री, ओलीकै पार्टीमा सरकारले आफ्नो कार्यभार पूरा गर्न असफल भएको बहस भए । सरकारको अर्को ठूलो घटक नेकपा माओवादी केन्द्र पनि सरकारको नेतृत्वसँग सन्तुष्ट देखिएन । माओवादीका मन्त्री, सांसद र केन्द्रीय स्तरका नेताले सार्वजनिक रूपमै असन्तुष्टि व्यक्त गरिरहेका थिए । उनीहरूले लामो समयसम्म ओली नेतृत्वको सरकारमा बस्न नसकिने निष्कर्ष निकाल्दै नयाँ सरकार बनाउन कांग्रेस नेतासँग छलफल गरे ।
माओवादी केन्द्रका अध्यक्ष पुष्पकमल दाहालले कांग्रेस नेताहरूसँग सरकार लामो समयसम्म चल्न सक्दैन, जनताको विचारलाई सम्बोधन गर्न नसक्ने भएकाले बाहिरिने कुरा गर्नुभयो । अब बृहत् सहमतिको सरकार निर्माण गर्नुपर्‍यो, त्यसका लागि म पहल गर्छु, कांग्रेसले सहयोग गर्नुपर्‍यो भन्ने प्रस्ताव राख्नुभयो । कांग्रेसका दोस्रो तहका नेतासँगको छलफल सकारात्मक भएपछि १९ वैशाखमा कांग्रेस सभापति शेरबहादुर देउवालाई भेटेर नयाँ सरकार गठन गर्न सहकार्य गर्ने प्रस्ताव राख्नुभयो । संविधानलाई कार्यान्वयन गर्ने क्रममा देखिएका असन्टुष्टिलाई सम्बोधन गर्न संशोधन गर्नुपर्ने र त्यसका लागि दुईतिहाइ बहुमत आवश्यक पर्ने भएकाले कांग्रेस र माओवादीको सहकार्य आवश्यक रहेको धारणा उहाँको थियो । ०६२/६३ को जनआन्दोलनअघि सात दलको नेतृत्व कांग्रेसले गरेको र अर्को पक्षको नेतृत्व माओवादीले गरेकाले यी दुवै एक भएर संविधान संस्थागत गर्न दुवै पक्ष मिल्नुपर्ने भन्दै त्यसका लागि आफूलाई सरकारको नेतृत्व गर्न सहयोग गर्नुस् भन्ने प्रस्ताव दाहालको रह्यो ।
अर्कोतिर, सरकारमा रहेका दलले स्थानीय निकायमा पक्षपात गरेको, न्यायपालिका, सुरक्षा निकाय र कर्मचारी संयन्त्र कब्जा गर्न खोजेकाले कांग्रेसको स्थानीयदेखि केन्द्रसम्म सरकारप्रति व्यापक असन्तुष्टि बढिरहेको थियो । जनताका दैनिक आवश्यकता परिपूर्तिसमेत गर्न नसक्ने सरकार हेरेर बस्न नहुने दबाब सभापतिलाई कार्यकर्ताको थियो । संसदीय दल र केन्द्रीय समिति बैठकमा बोल्ने सबै सांसदले सरकारको पक्षमा असन्तुष्टि जनाउँदै नयाँ सरकारको पहल थाल्न चर्को दबाब दिए । पार्टीभित्र र बाहिरको दबाब थेग्न नसकेपछि मात्रै सभापतिले दाहाललाई अघि बढ्नुस् भन्नुभएको हो । तर, उहाँ भने कांग्रेसले सजग प्रतिपक्षको भूमिका निर्वाह गर्नुपर्छ, अहिले सरकार ढाल्नलाई हतार गर्न हुन्न भनिरहनुभएको थियो । पार्टीभित्र र बाहिरको दबाबका कारण मात्रै उहाँ सरकार परिवर्तन गर्न सहमत हुनुभएको हो । त्यसपछि माओवादीको बैठक बसेर ओली नेतृत्वको सरकारले संविधानको कार्यान्वयनका लागि कानुन निर्माण गर्न नसक्ने निष्कर्षसहित नयाँ समीकरण निर्माण गर्ने निर्णय गर्‍यो । माओवादीले अध्यक्ष दाहालको नेतृत्वमा नयाँ सरकार निर्माणका लागि सहयोग गर्न लिखित अपिल पनि जारी गर्‍यो ।
तर, दाहालले आफ्नो बोली नाटकीय रूपमा फेर्नुभयो । तत्काल यही गठबन्धनमा रहने उहाँको धारणा बाहिर आयो । आफ्नै प्रस्तावबाट दाहाल पछि हटेपछि नयाँ समीकरण निर्माणको ‘कोर्स’ रोकिएको हो । कांग्रेस सभापतिले चालेको कदम असफल भएको भन्ने बाहिरी हल्ला निराधार हो । सुनिन्छ, ओलीले दाहाललाई कम्तीमा मलाई नीति तथा कार्यक्रम र सरकारको आगामी वर्षको बजेट ल्याउन दिनुस्, त्यसपछि तपाईंलाई सरकारको नेतृत्व दिन्छाँै भनेपछि दाहाल रोकिनुभयो । अहिले नीति तथा कार्यक्रम र बजेट आएपछि दाहालले ओलीलाई ‘तपार्इंले मलाई प्रधानमन्त्री बनाउँछु भन्नुभएको हो, तपार्इंले छाडेर म बन्ने वेला भयो कि भएन’ भनेर घच्घच्याइरहनुभएको छ । तर, ओलीले होइन, तपाईं र मबीच मैले सत्ता छोड्ने कुनै सहमति भएको छैन भनेपछि असन्तुष्टि बढेको बाहिरै आएको छ ।
कांग्रेस प्रमुख प्रतिपक्षी मात्रै नभई संसदको सबैभन्दा ठूलो दल पनि हो । प्रतिपक्षको सरकारका कमी–कमजोरीलाई ‘प्वइन्ट आउट’ गर्ने र जनताबीच लैजाने काम हो । प्रतिपक्ष भनेकै छाया सरकार हो भने प्रतिपक्षी दलका संसदीय दलका नेता नेपालमा मात्रै होइन, विश्वमै संसदीय व्यवस्था भएका मुलुकमा छाया प्रधानमन्त्रीका रूपमा रहन्छन् । सरकार असफल भएपछि प्रतिपक्षीले सरकार निर्माणको पहल थाल्नु स्वाभाविक हो । तथापि हतारिएर कांग्रेस लाग्दैन । एमाले र माओवादीबीच भएका सहमति कार्यान्वयन हुन्छन् हुन्नन हामी हेर्छौ । केही खटपट भए त्यसको मौका छोप्न त हामी चुक्ने कुरै आउँदैन ।(कांग्रेस केन्द्रीय सदस्य खाण सभापति देउवानिकट नेता हुन्)