
﻿१. नेपाली कांग्रेसभित्र सरकार परिवर्तनको विषयमा बहस भइरहेको छ भन्ने सुनिन्छ । के यो साँचो हो ?
हो । पार्टीको संसदीय दलभित्र वर्तमान केपी ओली नेतृत्वको सरकार परिवर्तनका विषयमा गम्भीरतापूर्वक छलफल सुरु भएको छ । यो सरकारले देश र जनताका समस्यालाई पाखा लगाएर रमिते बन्ने काम मात्र गरेको छ । भूकम्प गएको वर्षदिन बितिसक्यो, तर सरकारले भूकम्प गएको वर्षगाँठ मनाउनुसिवाय केही गरेको छैन । भूकम्पपीडितले बर्खा, जाडो, हुरीबतास सबै विनाआवास गुजार्नुपर्‍यो । सरकारले २५ हजारबाहेक अहिलेसम्म पीडित जनतालाई केही दिन सकेको छैन । पीडितका नाममा बजेटमै विनियोजित रकममध्ये पनि दुई–तीन प्रतिशत पनि खर्च गर्न सकेको छैन । सरकारले भूकम्पपीडितको चरम उपेक्षा गरेको छ । उता थरुहट, मधेसको समस्या समाधानमा पनि यो सरकार पटक्कै गम्भीर भएन । विकास निर्माण त उसको प्राथमिकतामा पर्दै परेन । अन्तर्राष्ट्रिय जगत्मा पनि देशको मान, सम्मानमा आँच पुर्‍याउने काम यो सरकारका पालामा भएको छ । ट्रान्सपरेन्सी इन्टरनेसनलको रिपोर्टमा पनि यो सरकारको पालामा भ्रष्टाचार झनै बढेको देखाइएको छ । त्यसैले यो सरकारको विकल्प नखोजी नहुने भएकाले पार्टी संसदीय दलमा यसबारे हामीले गम्भीर छलफल सुरु गरेका हौँ ।
२. तत्कालै परिवर्तन गर्ने मनस्थितिमा कांग्रेस पुगेको हो ?
परिवर्तन परिवर्तनका लागि मात्र भएर केही हुँदैन । परिवर्तन समाधानका लागि हुनुपर्छ । वर्तमान सरकार अकर्मण्य छ, लक्ष्यविहीन छ, यसले आफ्नो गन्तव्य भुलेको छ । सरकार पूर्णत: असफल भएको छ । त्यसैले पनि यसको विकल्प नखोजी नहुने अवस्था छ । संविधान कार्यान्वयन र मधेस समस्या समाधानलाई प्राथमिकतामा राखेर अघि बढ्न सक्ने सरकार अहिलेको आवश्यकता हो । त्यसैले तत्काल यो सरकारको बहिर्गमन र नयाँ सरकार गठन गर्नुपर्छ ।
३. कांग्रेस सरकारको नेतृत्व अरूलाई दिनसमेत तयार भएको हो ?
सबैभन्दा ठूलो पार्टीको हैसियतमा स्वाभाविक रूपमा सरकारको नेतृत्वमा हाम्रो आफ्नै दाबी रहन्छ । हामी हाम्रै पार्टीको नेतृत्वमा नयाँ सरकार बन्नुपर्छ भन्ने पक्षमा छौँ । तर, भरपर्दो विकल्प निस्कन्छ, संविधान कार्यान्वयन सहज हुन्छ, मधेस समस्या समाधानको बाटो खुला हुन्छ, भूकम्पपीडितका लागि आवास निर्माणमा सघाउन सकिन्छ भने हामीले विकल्प खुला गर्नुपर्छ । त्यतिखेर नेतृत्वका विषयमा हामी लचिलो बन्न पनि सक्छौँ । तर, त्यसका लागि पार्टीभित्र छलफल भने हुनुपर्छ ।
(केसी नेपाली कांग्रेसका केन्द्रीय सदस्य तथा सांसद हुन्)