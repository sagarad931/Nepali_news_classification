
﻿हालै मात्र मैले पेकिङ विश्वविद्यालयका विद्यार्थी तथा फ्याकल्टीसँग अन्तक्र्रिया गर्ने मौका पाएँ । पहिलोपटक म यो विश्वविद्यालयमा सन् १९८२ मा आएको थिएँ । त्यतिवेला यहाँ मुस्किलले एक दर्जनजति भारतीय विद्यार्थी थिए तर आज १४ हजार अध्ययन गरिरहेका छन् ।
घनीभूत अन्तक्र्रियाका क्रममा यहाँका विद्यार्थी एवम् फ्याकल्टीले देखाएको भारतप्रतिको न्यानोपन र चासोको तह देखेर म छक्क परेँ । मेरा लागि यो भारत र चीनले सँगै यात्रा गरेर पार गरेको असीमित दूरीको बलियो संकेत र निकट सम्बन्धको सम्भावनाको बलियो सूचक थियो ।
सेप्टेम्बर २०१४ को भारत भ्रमणका क्रममा राष्ट्रपति सी जिनपिङले जोड दिए, ‘चीन र भारतको जनसंख्या जोड्दा झन्डै अढाइ अर्ब हुन्छ । हामीले एउटै आवाज बोल्यौँ भने सारा विश्वले सुन्नेछ । हामीले हात मिलायौँ भने सारा विश्वले ध्यान दिनेछ ।’ उक्त अवसरमा हाम्रा नेताले भारत र चीनबीच निकट विकास साझेदारीको भिजन प्रस्तुत गरेका थिए ।

प्रधानमन्त्री नरेन्द्र मोदीले मे २०१५ मा चीन भ्रमण गरी यसलाई अझ अघि बढाउनुभयो । यी दुई भ्रमणले हाम्रा दुई नेताबीचको उच्च तहको व्यक्तिगत रिपोर्टलाई प्रदर्शन गर्‍यो र नयाँ शब्द जन्मियो, ‘गृहनगर कूटनीति’ । बितेका १८ महिनामा मोदीले राष्ट्रपति सी र प्रधानमन्त्री ली खछ्याङलाई कमसेकम आठचोटि भेटिसक्नुभएको छ ।
भारतले हाम्रा विकास अभियान, जस्तै– ‘मेड इन इन्डिया’, ‘डिजिटल इन्डिया’, र ‘स्मार्ट सिटिज’मा चीनको सहभागितालाई स्वागत गर्छ । र, चीनको लगानी बहाव भारततिर बढ्न थालेको तथ्यमा हामी खुसी छौँ ।
त्यसो त भारतीय कम्पनीहरूले पनि खोज, अनुसन्धान र विकासमा जोड दिने ‘मेड इन चाइना ०२५’ र ‘डिजिटल चाइना’ जस्ता चीनको रणनीतिक पहलकदमीमा ठूलो भूमिका खेल्न सक्छन् । सूचना प्रविधि र ज्ञान उद्योगमा भारतको क्षमता चीनका यस्ता आकांक्षासँग खुब मेल खान्छ ।
हाम्रो साझेदारीलाई अझ फराकिलो बनाउन मोदीको भ्रमणका क्रममा हाम्रा नेताले ‘इन्डो–चाइना स्टेस्टस्/प्रोभिन्सियल लिडर्स फोरम’ स्थापित गरे । यो भारतले कुनै अर्को देशसँग गरेको पहिलो पहल हो । हाम्रो देशले इतिहासदेखि नै न्यानो र नित्य सम्पर्क गर्दै आएको अवस्थामा, सांस्कृति र जनस्तरको सम्बन्धलाई विशेष ध्यान दिइएको छ । वर्ष २०१५ लाई चीनमा ‘भिजिट इन्डिया इअर’ घोषणा गरिएको थियो भने ०१६ लाई भारतमा ‘भिजिट चाइना इअर’ घोषणा गरिएको छ । आफ्नो भ्रमणका क्रममा मोदीले चिनियाँलाई इ–टुरिस्ट भिसाको घोषणा गरेका थिए, जुन जुलाई ३० बाट लागू गरियो । जुन २०१५ मा सुरु गरिएको अन्तर्राष्ट्रिय योगा दिवस चीनका २७ सहरमा मनाइयो ।
विश्व रंगमञ्चको उच्च तहमा सफल हुन हाम्रो मजबुत तालमेल अनिवार्य छ । एसियाली पूर्वाधार लगानी बैंक (एआइआइबी) मा चीनपछि भारत दोस्रो ठूलो हिस्सेदार हो ।
त्यसो त हाम्रा केही समाधान नभएका द्विपक्षीय विषयवस्तु पनि छन्, जसमा सीमाको प्रश्न अग्रस्थानमा आउँछ । तर, हामी त्यसको समाधान खोजिरहेका छौँ । मोदीले भन्नुभएजस्तै तीन दशकमा भारत–चीन सीमामा एउटा गोली पनि चलेको छैन । यसले हाम्रो परिपक्व द्विपक्षीय सम्बन्ध प्रतिबिम्बित गर्छ ।
(कान्थ चीनका लागि भारतका निवर्तमान राजदूत हुन्)चाइना डेलीबाट