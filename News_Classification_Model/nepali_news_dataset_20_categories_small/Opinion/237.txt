
﻿कनकमणि दीक्षित अहिले थुनामा हुनुहुन्छ । अदालतको पाटोमा हामी जाँदैनौ । जनता यस विषयमा सुसूचित हुनुपर्छ । हामीले कसैको प्रतिरक्षा गरेका हैनौ र कसैको रक्षा पनि ।
संविधानलाई सबैले मान्नुपर्छ । यसबारेमा मलाई २०२८ सालदेखि नै विवेक आएको हो । विसं २०३६ सालको जनमत संग्रह, २०४६ सालको आन्दोलन र ०६२६३ को आन्दोलनमा सहभागी भएको हुँ । कानुनले मात्रै बोल्नुपर्छ भन्ने व्यक्ति हुँ । तर कानुन कसैका इच्छामा मात्रै त बोल्दैन । दीक्षितको विषयमा जे जति कुरा जानकारी पाएको छु त्यो जस्ताको त्यस्तै राख्छु ।
सबैभन्दा पहिला कनकमणी दीक्षितका सम्बन्धमा अदालतबाट म्याद थप भएकालाई हामी केही भन्दैनौ ।
पछिल्लोसमय आएको आएको विषय हो, कनकमणी दीक्षितले विदेशबाट केही रकम आर्जन गर्नुभएकोछ । यो आर्जन गरेको रकम अपराधपूर्ण रहेछ । धेरैको मनमा यही छ । केही पत्रिकामा त्यसलाई राम्रै तरिकाले सुसूचित गराइएको छ । कतिले लेख्नुभएको छैन । त्यो कहाँबाट आयो ? आयोगले पत्ता लगाएको हो कि सम्पत्ति विवरण भरेर दिँदा कनकजी आफैँले दिनुभएको हो ? डलर खाता, पाउन्ड खाता भनिएको छ । त्यो पहिले कसले पत्ता लगायो ? अब त त्यो पनि गोप्य रहेन ।
अख्तियार दुरुपयोग अनुसन्धान आयोगले व्यक्तिको सम्पत्ति छानबिन गरेको छ भने आफ्नो कानुन व्यवसायी राख्न पाउँदैन । तर यो यस्तो केस हो, कनकजीको फाइल कैयौँ प्राइभेट लयरलाई थाहा छ ।
त्यो फाइल दिएर विशेष अदालतमा बहस गर्न ल्याइयो । म ती विद्वान् मित्रहरूको नाम यहाँ लिन चाहन्न । यो तपाईँ र मेरो गोपनीयताको हक हो, संविधानले प्रदान गरेको हक हो ।  मैले गैरकानुनी तरिकाले सम्पत्ति आर्जन गरेको रहेछु भने राज्यले हरण गर्न पाउँछ । तर, हामी लडेको पनि स्वतन्त्रता, आवास र सम्पत्तिकै लागि हो । हामीले यो कुरा छाड्ने हो भने प्रजातान्त्रिक मुलुक नभने हुन्छ । तानाशाहीमा विश्वास गरे हुन्छ ।
नेपालमा मौन संस्कृति (साइलेन्स कल्चर)को विकास गर्न खोजिँदैछ । साइलेन्स कल्चर माओवादीको पालामा पनि आयो । त्यसपछि २०६४ सालको निर्वाचनताका आयो र अब बिस्तारै अहिले आउँदैछ । हामीले संविधान सभा जन्मायौ, अहिले संविधान दियौँ भनेर केही राजनीतिज्ञले भनेका छन्, खोइ ती राजनीतिज्ञ ?
म अपराधी थिएँ होला तर मलाई भेट्नै नहुने त हुन्न होला नि ? कनकमणि अपराधी हुनुहोला, यो देशको सबैभन्दा ठूलो भ्रष्टाचारी उहाँ नै होला वा अर्को कोही होला, त्यसका बारेमा बोल्नै हुँदैन ?
अब म तपाईँहरूलाई लुकाउन चाहन्न । टिकाराम भट्टराईलाई सात दिनको पुर्जी दिइसकिएको छ । उहाँलाई मैले पहिल्यै भनेको थिएँ, ‘तपाईँको बारको पदावधि सकिएको भोलिपल्ट पत्र आउँछ ।’
उहाँलाई किन पत्र दिइयो भने उहाँकी पत्नी कानुन मन्त्रालयमा हुनुहुन्छ । उहाँले अकुत सम्पत्ति कमाउनुभयो रे । वयान गर्न अब टीकारामजी जानुपर्ने भयो ।
टीकाराम भट्टराई को हो ? भन्ने कुरा उठ्छ । शम्भु थापा पहिले बारको अध्यक्ष भएको नाताले संविधानभन्दा माथि ? भन्ने प्रश्न आउँछ । हामी कोही पनि कानुनभन्दा माथि छैनौ ।
दोस्रो जनआँदोलन २०६२६३ ताका मुख्यसचिव को हुनुहुन्थ्यो ? त्यसपछि भोजराज घिमिरे हुनुभयो । उहाँ भएपछि मुद्दा पर्यो । गिरिजाप्रसाद कोइरालाले हामीलाई बोलाउनुभयो । त्यो मुद्दामा बहस गर भन्नुभयो हामीले गर्यौं ।
अब उहाँ पालोमा आइसक्नुभएको छ । उहाँले मलाई भेटेर जानुभएको छ । उहाँलाई जहाँ गएपनि छाड्दिन भन्ने कुरा आएको छ रे !
कनकजीको सम्पत्ति विवरण सबै वकिलको हातहातमा पुगेको छ, पत्रिकामा आएको छ । यी सबै फाइल बाँडिएको छ । आफैँले भरेर दिनुभएको हो । यसलाई कालो धन भनेर भनिरहनुपर्ने अवस्था छैन ।
सौभाग्यवश, कनकजी नेपाल आउनुभयो । नआउनुभएको भए यो मुद्दा पर्दैनथ्यो । उहाँ युएनमा काम गर्नुहुन्थ्यो । त्यो पत्र पनि यहीँ छ । तलब पनि उल्लेख छ । जागिर खाँदाखाँदै उहाँलाई देशप्रेम भएछ । देशप्रेम भएपछि उहाँले देशको अवस्था हेरेर फर्किनुपर्यो भनेर आउनुभयो । उहाँको बसाइ अमेरिकामा थियो । उहाँले जागिर खाँदा डलरमै तलब खाएको हो । नेपाली पैसा होइन ।
उहाँले सबै खातासहितको विवरण दिनुभएको छ । बेलायतको बैंकको कुरा छ । त्यहाँ उहाँहरूको धेरै पुरानो लगानी रहेछ । उहाँको पिताजीले राष्ट्रबैंकलाई जानकारी दिएरै उहाँहरूको नाममा छुट्टयाएको रहेछ । विसं २०६७ मा छुट्टयाइएको रहेछ । त्यसबेलासम्म उहाँको खाता थिएन ।
विसं २०५६ सालमा कनकजीका पिता कमलमणि दीक्षितले कुन्द र कनकको नाम थप गर्न लगाई त्यो रकम उहाँहरूको नाममा राख्नुभयो । यस विषयमा त्यसबेला नै राष्ट्रबैंकलाई जानकारी गराइएको छ ।
यसमा पनि राष्ट्रबैंकबाट स्वीकृत लिनुपर्छ कि भनेर तत्कालीन गभर्नरसँग कुरा गर्दा ‘तपाईहरुको अभिलेख घ०२१ सालदेखि छ’ भन्ने जबाफ पाएको निवेदन पनि अख्तियारमा पेस गरिएको छ । विदेशी विनिमयको प्रश्न आएको छ । उहाँको पिताजीले नै होल्ड गरेको हो । उहाँ पुत्र हुन पुग्नुभयो । वृद्ध भएपछि छोराहरुलाई भाग लगाइदिनुभयो । हामीले यो बहसमै भनेका छौँ। पेस गरेको विवरणबाहेक अरू छ भने फरक कुरा हो ।
अकुत सम्पत्तिको विषय
विसं २०६८ साल असोज २ गते साझा यातायातको सञ्चालक समितिको गठन भयो । कनकमणि दीक्षित अध्यक्ष हुनुभयो ।  विसं २०६८ सालमा साझाको अवस्था कस्तो थियो ? बहुदलले साझा खायो कि कनकले ? पहिले यहाँबाट कुरा सुरु हुनुपर्छ । साझा कहिले गठन भएको हो । कहिले बन्द भएको हो ? साझाको पुल्चोकमा करिब चारअर्बको सम्पत्ति छ । त्यो लिक्विडेसनमा गयो भने साझा कसले खान्छ थाहा हुँदैन ।
साझा नचली समाप्तै भएको भए अहिले टाउको दुखाइ हुँदैनथ्यो । किनभने साझाको सम्पत्ति, थन्क्याइएका बस सबै खान खोजिएको थियो ।
पाटनमा घर भएका कारणले उहाँले पहिलेदेखि पब्लिकको तर्फबाट सेयर लगानी गर्नुभएको रहेछ । सेयर लगानी भएको कारणले पैत्रिक मोहले मर्न दिनुहुँदैन भनेर उहाँ त्यसलाई ब्युँताउन लाग्नुभयो । साझाका कर्मचारी कायमै छन् तर बस चलेको थिएन ।
पहिले आर्थिक दायित्वबाट मुक्त गराउन वीरगन्जमा रहेको जग्गा दूरसञ्चारलाई बेच्नुभयो । त्यसबाट उहाँहरूले बस ल्याउनुभयो । अहिले २० वटा बस साझाका छन् ।
हामी सबैले मानेका मदनकृष्ण र हरिवंश पनि त्यसमा हुनुहुन्छ । उहाँहरूको पनि दायित्व हो । उहाँहरूले पनि खोजबिन गर्नुपर्छ । कनकमणि दीक्षित भ्रष्टाचारी हो भन्ने कोणबाट खोजबिन गरौँ । इमानदारर हुन् भन्ने कोणबाट होइन ।
उहाँ भ्रष्टाचारी होइन, बदलाको भावनाबाट कारबाही गरिएको हो भने बदलाको भावना कसरी भन्ने खोज्नुपर्यो । रविन्सनको मुद्दामा पनि सर्वोच्चका दुईजना न्यायाधीशले फैसला दिएका थिए । म बारको अध्यक्ष भएका बेला बारले अपिल गर्छ भनेर निवेदन दिएपछि लागुपदार्थ सम्बन्धी फैसलाका सबै कुरा बाहिर आएका थिए । त्यसपछि न्यायाधीशले छाडेर हिँड्नुप¥यो ।
अब तपाईं हामीले कनकमणि राम्रो मान्छे हुन्, हाम्रो मित्र हुन् भनेर खोज्ने होइन । विसं २०६२६३ को जनआन्दोलनमा उहाँको भूमिका थियो भनेर अहिले हेर्ने पनि होइन । त्यो उहाँको दायित्व थियो गर्नुभयो, छाड्नुभयो । तपाईं हामी प्रधानमन्त्री हुने होइन । हामी सबै भ्रष्टाचारीले सजाय पाउनुपर्छ भन्ने पक्षकै हौँ ।
यो सभा केदारभक्त माथेमा सरले अध्यक्षता गरेको कारणले यसरी बोलेको हुँ । यहाँ पूर्वप्रधानन्यायाधीशहरू पनि हुनुहुन्छ । तर मैले सबै पूर्वप्रधानन्यायाधीशलाई मान्न सक्तिन ।
अख्तियारकै भाषामा भन्ने हो भने ‘यी गोहीका आँसुमात्र’ हुन् । यहाँ आउने सबै त्यही खसाल्न आएका हौँ । अख्तियारको वक्तव्यमै यो उल्लेख गरिएको छ ।
हामी सत्ताको लागि यो पद देऊ भनेर हिँडेका होइनौ । त्यो गोहीको आँसु कस्तो हुन्छ मलाई थाहा छैन । त्यो भन्नेलाई थाहा होला ।
मदनकृष्ण र हरिवंशजीको पनि यसमा आवश्यकता छ । उहाँहरूलाई पनि यो बात लाग्छ ।  विसं २०६८ असोज २ गते साझा बन्यो । त्यसबेला ६ जना निर्वाचित र पदेन सदस्य आउनुभयो । जम्मा ११ जना सञ्चालक समिति सदस्य हुनुहुन्छ ।
अकुत सम्पत्ति कमाउनका लागि ११ जनाले निर्णय नगरी कनकमणि एक्लैले बेचेर अकुत सम्पत्ति आउँछ त ? अर्कोले सही नगरी कनकमणि एक्लैले गरेका छन् ? यो जनतालाई प्रश्न हो । यो विषयमा अरू कतिजना सञ्चालकलाई सोधियो ?
यहाँ मैले अघि नै ‘साइलेन्स कल्चर’को कुरा गरेको थिएँ । सांसदहरूले बोले भने मुद्दा हालेर तलमाथि पार्दिन्छु भनेर डराउन दिने ? मुद्दा हालेपछि निलम्वन हुने, त्यसपछि भोटिङमा जान नपाउने । यसरी साइलेन्स कल्चरको विकास भइरहेको छ । नेपालको संविधानले कसैलाई थुन्नको लागि ‘ब्ल्यांक चेक इस्यु’ गरेको छ ? जसलाई जहाँ पायो त्यहाँ थुन्ने नेपालको संविधानले व्यवस्था गरेको छ ?
समातेर लगेर खोरमा थन्क्याइदियो । अस्पतालमा समेत कानुन व्यवसायी जाँदा भेट्न पाउँदैन । पत्नीदेखि बाहेक कसैलाई भेट्न दिइँदैन । पत्नी पनि हो कि होइन हेर है भन्ने आदेश रहेछ ।
लोकतन्त्रमा पनि आफ्ना वकिलले भेट्ने अधिकारसमेत अदालतबाटै माग्नुपर्ने दिन आइसकेको हो त ?  समातेको बेलादेखि कानुन व्यवसायीले भेट्न पाउने व्यवस्था छ ।
यसको प्रताडना अरूले बुझ्नुभएकै छैन । त्यो मैले भोगेको छु । कति मान्छे कसरी पछि लगाइन्छ ? घरहरू कसरी अघोषित तरिकाले निगरानी राखिन्छ ? त्यो मलाईमात्र थाहा छ । उहाँको परिवारले मात्र बुझ्छ । पञ्चायतका बेलामा पनि त्यस्तो हुँदैनथ्यो । त्यो अवस्थामा गएको छ ।
साझाको सम्पत्ति के बेच्नुभयो ? कहाँ कति अकुत सम्पत्ति कमाउनुभयो ? यसको लागि छानबिन गर्न वैज्ञानिक परीक्षण नै चाहिएला त ? तपाईँ हामीले गर्न सक्दैनौ ? कनकमणि दीक्षित र उहाँको परिवारसँग पुरानो सम्पत्ति थियो भनेर त भएन नि !
कनकमणी दीक्षितले अपुताली खाँदा बढी सम्पत्ति खायो भनेर हुन्छ ? मान्छेलाई होच्याउनुको पनि सीमा हुन्छ । अपुताली आयो भनेर अहिले छानबिन गर्ने त ?
सञ्चालक समितिको अध्यक्ष भएपछि कुन सम्पत्ति बेच्नुभयो भन्ने आउनुपर्यो ?
कतिपयलाई के लागेको छ भने कनकमणि पत्रकारिताको खोल ओढेर अपराध गर्ने, शम्भु थापा वकिलको खोल ओढेर अपराध गर्ने ? पैसा कमाउने ? भोलि माथेमा सरलाई नै लाग्न सक्छ । अररू मान्छेको यहाँ नाम लिन्न । माननीय मन्त्रीहरूलाई पनि यही लिस्टमा पत्र काटिएको हो । उहाँहरूलाई चाहियो भने बोलाउछौँ भनेर छाडियो ।
कनकजी एउटा यस्तो अपराधी हो । सम्पत्तिको विवरण सबै दिनुभयो । विवरण दिएपछि तपाईँ हाजिर हुनुहोस् भनियो । मैले सबै विवरण दिएको छु भनेर लिखित दिनुभयो । दोस्रोपटक नियम १४ उल्लेख गरेर पठाइयो । स्पष्टीकरण दिन आउनुहोला भनियो । स्पष्टीकरण त लिखित न हुन्छ । त्यहाँ बयान भनिएको छैन ।
उहाँको वकिल हरि फुयाँल र सतिश खरेल हो । खरेलजी बुवाको स्वर्गारोहणपछि काजक्रियामा बस्नुभयो । फुयाँलजी महान्यायाधिवक्ता नियुक्त हुनुभयो ।
दुःखमा दुखी नै काम लाग्छ भनेझैं त्यसपछि उहाँको मुद्दा मैले हेरेँ । बयान दिन भनेर बोलाएको भए जानुहुन्थ्यो ।
उहाँले ८ गते बुझाउनुभयो । आयोग पूर्वाग्रही छ भनेर नभनौ । त्यहाँ बुद्धत्व प्राप्त गरेका मान्छे छन् । हामी त ओशो अलिअलि पढेका हौँ । जसले बढी पढेका छन् उनीहरूले जानेका होलान् । तर ओशोले पनि पदमा पुगेका मान्छे कति र कसरी भ्रष्ट हुन्छन् भनेर भनेका छन् है ।
कनकमणी दीक्षितले कति पैसा कमायो भनेर अरूले पनि हेर्नुपर्यो । कुनै पनि आवरणमा अपराध गर्न पाइँदैन ।
म त उहाँको वकिल हो । वकिललाई वकालतनामा पेस गर्ने मौकासमेत भएन । जेल र अस्पतालमा भेट्न दिइएन । अनि बहसमा बन्दीको निवदेन खोई ? भनेर अर्को पक्ष भन्छ । कुनै कुराको पनि हद हुन्छ नि ?
बन्दी ल्याएको खोई भनेर हामी भन्छौँ, निवेदन खोई भनेर अर्को पक्ष भन्छ ।
विदेशमा खाताको कुरा आउँछ । एकजना अर्थमन्त्रीकै विदेशमा खाता थियो । अब विदेश पढेका, काम गरेका मान्छेको विदेशमा खाता हुने त भयो ।  बुवाले नै जम्मा गरेको सम्पति होइन भनेर फालिदिने त ? प्रश्न यो हो ।
हामी कनकमणी दीक्षित अपराधी हो, उहाँले साझाको सम्पत्ति बेचेर अकुत सम्पत्ति कमाउनुभएको छ भनेर खोजौं ।
(वरिष्ठ अधिवक्ता थापाले ‘अभिव्यक्ति स्वतन्त्रतामाथि मडारिएको त्रासको बादल र नागरिक दायित्व’ विषयक अन्तर्क्रियामा बुधबार राखेका धारणाका सम्पादित अंश) 
तस्बिर: गुगल
 