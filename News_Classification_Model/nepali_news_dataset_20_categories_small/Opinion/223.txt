
﻿नेपालगन्ज । २०७३ साल वैशाख ५ गते नेपालगञ्जको व्यस्त सडककोबीचमा रहेको एउटा सालिकका अगाडी एक जोडी बाबु र छोरा देखिए । हेर्दै निम्न मध्यम वर्गीय परिवार देखिने ती दुईमध्ये अधबैँसेले एउटा माला निकाल्यो र सालिकमा लगाईदियो । त्यसपछी दुवैजनाले सालिकलाई टिका लगाएर प्रणाम गरे । तिनको क्रियाकलाप देखेर चोकको सुरक्षामा बसेका केही प्रहरी छक्क पर्दै किन त्यसो गरेको भनेर सोधे । अब छक्क पर्ने पालो बाबु छोराको थियो । त्यहीं बस्ने प्रहरीलाई समेत थाहा थिएन त्यो कस्को सालिक हो र किन त्यहाँ ठडिएको थियो ।
त्यो सालिक थियो २०६३ सालको जन आन्दोलनमा शहादत प्राप्तगर्ने राज्यले तोकेका २० शहीद मध्येकी एक सेतु विकको । कुनैबेला राजा ज्ञानेन्द्रको सालिक बन्दै गरेको चोकमा राजाको सालिकलाई विस्थापन गरेर सेतु विकको सालिक बसेको छ, जसले चोकको नामै परिवर्तन भएर शहीद चोक बनेको छ तर शहीद विकको योगदान र त्याग केवल सालिक बनेर बसेको छ, कसैलाई कुनै सरोकार छैन ।
शहीदका पति शेरबहादुर विक र माइला छोरा सागर विक ती दुई व्यक्ति थिए जसले आफ्नी पत्नी र आमा, र यो देशको एक शहीदलाई सम्मान गर्ने अवसर चुकाएनन् । वैशाख ५, २०६३ सालमा आन्दोलनले उचाई पाएको बेला पुलिसले हानेको अश्रुग्यासको क्यानिस्टर मुखमै लागेर शहीद भएकी पत्नी र आमालाई दुईले मात्र सम्झनुपर्ने बाध्यताले तिनको मन अमिलिएर आयो ।
आफ्नी आमाले दिएको बलिदानबाट देशमा ठूलो परिवर्तन आएपनि सोही बलमा सत्तामा पुगेकाहरूले शहीदलाई सम्झना समेत नगर्नु र उनका परिवारलाई कुनै वास्ता नगर्नु निकै दुखद भएको सेतु विकको माइला छोरा सागरको गुनासो छ । उनले भने–आमाले प्राप्तगरेको शहादतको यहाँ कुनै कदर गरिएन । शहीद परिवारलाई सहयोग गर्ने कुरा त परै जाओस, परिवारको अवस्था सोध्न समेत कसैले चासो राखेन ।
० ० ०
२०६३ साल वैशाख ५ गते नेपालगन्जमा बृहत जुलुस र प्रदर्शनको आयोजना गरिएको थियो । गणतन्त्र स्थापनाका लागि निकालिएको सो जुलुसले तत्कालिन राजा ज्ञानेन्द्रको निर्माणाधिन सालिक भत्काएर गणतन्त्रको उद्घोष गर्ने कार्यक्रम थियो ।
३ वर्षे दुधे छोरोलाई भिनाजुको जिम्मा लगाई सोही दिन सेतु विक आन्दोलनमा होमिएकी थिइन् । “आन्दोलनमा गोली लागेर मान्छे मरेका छन् । म पनि मरँे भने छोरालाई हेरिदिनु है भिनाजु,” भनेर बागेश्वरी–३ बस्ने सेतु सरासर १२ किलोमिटर परको नेपालगन्ज पुगेर जुलुसमा सहभागी भइन् ।
जनआन्दोलन उत्कर्षमा थियो । आन्दोलनकारीहरू न्युरोडमा तत्कालीन राजा ज्ञानेन्द्रको निर्माणाधीन सालीक भत्काउँदै थिए ।
“प्रहरीले लाठी चार्जसँगै ड्याम्म अश्रुग्यास हान्यो । अश्रुग्यासको सेल भीडमा रहेकी सेतुको मुखैमा लाग्यो । उनी भुक्लुक्कै भुइँमा पछारिइन् । सबै आन्दोलनकारी सोहोरिएर वरिपरि पुगे । उनको जीउमा हलचल थिएन । सास अड्किरहेको थियो । केहीछिनमा उनी शहीद भइन्,” त्यसदिन आन्दोलनको नेतृत्व गर्नेहरू मध्येका एक तत्कालिन नेकपा माओवादी र हाल एमाओवादीका केन्द्रिय सदस्य महेश्वर गहतराज अथकले सो दिन सम्झँदै बताए ।
अथकले थपे, “त्यसअघि आन्दोलनका कुरा गर्दा उत्साही भएर सुन्थिन् रे । तर, उनि सडकमा ओर्लेकी थिइनन् । त्यो दिन के भयो, निडर भएर सामेल भइन् । प्रहरीले अश्रुग्यास हान्दा अरू सबै भाग्न खोज्थे, उनी झन् अगाडि बढ्थिन् । त्यसैले अश्रुग्यास सोझै मुखमा लागेको हो ।”
सेतुले जहाँ सहादत प्राप्त गरेकी थिईन त्यस चोकलाई आन्दोलनकारीहरुले सहिद सेतु विक चोक नामाकरण उसै बेलै गरेका थिए । जुन हालसम्म कायमै छ ।
० ० ०
त्यतिखेर सेतुका पति शेरबहादुर विक रोजगारीका लागि भारतको गुजरात गएका थिए । उनलाई मालिकले तिम्री श्रीमती धेरै बिरामी भएको खबर आएको छ भनेर तत्काल गाडीमा बसालेर नेपाल फर्काएछन् ।
नेपालगन्ज पुगेपछि उनले आफ्नी श्रीमती आन्दोलनमा शहीद भएको जानकारी पाए तर श्रीमतीको अनुहार भने हेर्न पाएनन् ।
सेतु विक सहिद भएको बेला उनका तीन जना छोराहरु आशिष, सागर र सुमन क्रमशः ८, ६ र ३ बर्षका थिए । तर, अहिले उनिहरु ठुला भैसकेका छन् ।
आशिष ८ कक्षामा पढ्छन् भने सागर ७ र सुमन ४ कक्षामा पढ्छन् । उनीहरूको पढाईका लागि अलि अलि जिल्ला शिक्षा कार्यालयले सहयोग गर्ने गरेको शेरबहादुर विकको भनाई छ ।

गत बर्ष माइलो छोरा हेपाटाइटिसका कारण सिकिस्त भै राजधानीमा भर्ना भएको बेला राज्यले सहयोग नगरेको गुनासो गर्दै विकले भने, “बल्लतल्ल घरमा भएको गरगहना बेचेर तथा ऋण काढेर ३ लाख ५० हजार जम्मा गरी उपचार गराई छोरालाई बचायौं ।”
शहीद परिवारको नाताले सरकारले आफ्नो लागि रोजगारीको ब्यवस्था गर्नुका साथै छोराहरूको पनि उच्च शिक्षा र पछि रोजगारको ग्यारेन्टी गर्नु पर्नेमा त्यस्तो नगेरेको विकको दुखेसो छ ।
कसैले कुनै सहयोग नगरेपछि अहिले उनले जीविकोपार्जनका लागि आफ्नै घरमा सानो पसल थापेका छन् । सोहीबाट परिवारको गुजारा चलिरहेको उनले बताए ।
सेतु विक र उनिजस्ता सयौं शहीदको रगतबाट देशमा ठुलो परिवर्तन आए पनि जनताले सो परिवर्तनको अनुभूति हालसम्म पनि गर्न नपाएको र जनतालाई राहत दिनु भन्दा सधैं सत्ताकै लागि मात्रै दलहरुले हानथाप गरिरहेकाले सो त्याग्न शहीद सेतुका पति शेरबहादुरले सबैदलसँग आग्रह गरेका छन् ।
उनले जुन देशमा शहीद र उनका परिवारको सम्मान तथा हेरचाह हुँदैन त्यो देशमा जनताको पनि कुनै कदर नहुने प्रष्ट पारे ।