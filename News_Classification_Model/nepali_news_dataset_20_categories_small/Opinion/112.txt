
﻿
कुनै पनि प्राणीको जीवनलाई जन्मको आकस्मिकता र मृत्युको सुनिश्चितताले पूर्णता प्रदान गर्छ । जन्मको पूर्वनिश्चितता हुँदैन र यो आकस्मिक नै हुन्छ, तर मृत्यु अकाट्य । प्राणीहरूमा मान्छे सर्वश्रेष्ठ नै हो । उसले आफू र बाँकी संसारका निम्ति आफ्नो जीवन समर्पण गर्छ । मान्छेमा पनि केही त्यस्ता व्यक्ति पैदा हुन्छन्, जो औसत मान्छेभन्दा फरक हुन्छन् । आफ्नो जन्मको उपादेयतालाई फरक ढंगले बुझ्छन् । र, आफूले पाएको जीवनलाई अरूका निम्ति समर्पित गरिदिन्छन्, अर्थात् सम्पूर्ण मानव जातिको सुख र स्वतन्त्रताका निम्ति । अझ महान् सन्तहरूले त मानव जातिका निम्ति मात्र होइन, सम्पूर्ण जगत्को हितको वकालत गर्छन् । कतिपय त भगवान्को अवतार पनि बन्न पुग्छन् । आफ्नो लक्ष्यप्रतिको प्रतिबद्धता, सार्थक कर्म र निरन्तर संघर्षले मान्छेलाई आममान्छेभन्दा माथि उठाउँछ । समकालीन विश्वमा अहिले पनि त्यस्ता मान्छे अलग्गै चिनिन्छन्, अरूबाट छुट्टिन्छन् । उनीहरूलाई संसारभरिका मान्छेले श्रद्धा र माया गर्छन् । संसारमा एकपल्ट प्राप्त भएको जीवनमा आफ्ना सुखको वास्ता नगरी अरूका लागि मरिमेट्ने त्यस्ता महामानव बिरलै पाइन्छन् । उनीहरू सायद एउटा कार्यसूची बोकेर पैदा हुन्छन् र त्यसलाई पूरा गरेर मृत्यु वरण गर्छन् । त्यस्ता थोरै मान्छेमध्ये एक हुनुहुन्थ्यो, नेपाली कांग्रेसका सभापति तथा पूर्वप्रधानमन्त्री सुशील कोइराला ।
जीवनको तात्पर्य बुझेका सुशीलदा
जन्म र मृत्युबिच चल्ने यात्रा हो जीवन । जसले जीवनको तात्पर्य बुझ्यो उसको जीवन सार्थक भयो, जसले बुझेन निरर्थक । सुशीलदाले जीवनको तात्पर्य बुझ्नुभयो र जीवनलाई सार्थक बनाउनुभयो । औसत राजनीतिज्ञले राजनीतिलाई आफ्नो हितका निम्ति उपयोग गरिने उद्यम बनाउँछ, अर्थात् कतिपय अर्थमा यो व्यापार बन्छ । यस्ता व्यक्ति या नेताका कारण राजनीतिले आफ्नो बाटो बिराउँछ र आकर्षण पनि गुमाउँछ । तर, त्यस्ता केही व्यक्ति पनि समाजमा हुन्छन्, जसले राजनीतिलाई सत्कर्म र परोपकार बनाउँछन् । राजनीतिलाई व्यापार बनाएकाविरुद्ध कडा संघर्ष गर्छन् र जनतालाई स्वतन्त्रता प्रदान गर्छन् । सुशीलदा जनअधिकार प्राप्तिको लामो संघर्षका अथक योद्धा हुनुहुन्थ्यो । लगभग २००७ सालको जनक्रान्तिदेखि नै राजनीतिमा संलग्न उहाँ ०१२ सालको वीरगन्ज महाधिवेशनदेखि त कांग्रेसको राजनीतिमा होमिनुभयो । त्यसयताको ६ दशक लामो राजनीतिक यात्रामा अविराम संघर्ष गर्नुभयो । देश, लोकतन्त्र र कांग्रेसका निम्ति आफ्नो सम्पूर्ण स्वार्थको तिलाञ्जली दिनुभयो । राजनीतिमा लागेर सम्पत्ति जोड्ने नेताहरूले भरिपूर्ण नेपाली राजनीतिमा उहाँ त्यस्तो व्यक्ति हुनुहुन्थ्यो, जसले आफ्नो सम्पत्ति लोकतान्त्रिक संघर्षमा लगाउनुभयो । सिनेमाको हिरो बन्ने आकांक्षा बोकेर सुट र टाई लगाएर हिँड्ने तरुण वयको एउटा व्यक्ति सुशीलदाले आफ्नो जीवनको बाटो परिवर्तन गर्नुभयो । सरल र सादगीपूर्ण संघर्षमय यात्राको प्रस्थानबिन्दु ०१७ सालको राजनीतिक दुर्घटना थियो । त्यसयताको सम्पूर्ण जीवनमा सुशीलदाले आफ्नो निजी सपना परित्याग गर्नुभयो, अर्थात् लोकतन्त्रको पुनर्बहाली र जनअधिकार स्थापनालाई आफ्नो जीवनको लक्ष्य बनाउनुभयो । पैसा कमाउँला, सुखभोग गरौँला, ठूलो पदमा पुगौँला, राम्रो गाडी चढौँला र अट्टालिकामा बसौँला भन्ने आममान्छे या औसत मान्छेको सोचाइको दाहसंस्कार गर्नुभयो । १६ वर्ष भारत प्रवासमा बस्ने र त्यो पनि निकै कष्टपूर्ण, नेता समकालीन राजनीतिमा पाइँदैन । उहाँले दु:खको बाटो रोज्नुभयो, कसका लागि ? आमनेपाली जनतालाई अधिकार सम्पन्न तुल्याउन ।
बिपीका दु:खका साक्षी
साँच्चै भन्ने हो भने बिपीले जीवनभर भोग्नुपरेको दु:ख र पीडालाई नजिकबाट देख्ने व्यक्ति हुनुहुन्थ्यो सुशीलदा । अर्थात् लामो र अनिर्वचनीय दु:खका प्रत्यक्ष साक्षी । बिपीको राजनीतिक पाठशालाका थोरै शिष्यमध्ये एक हुनुहुन्थ्यो उहाँ । हरेक कुराकानीमा बिपीलाई सान्दाजु भनेर उद्धृत गर्ने थोरै नेतामा पर्नुहुन्थ्यो उहाँ । सान्दाजुको कथाबाट उहाँले सुरु गर्ने हरेक कुराकानीमा लोकतन्त्रको संस्थागत विकास र देशको सर्वांगीण विकासको चिन्ता झल्किन्थ्यो । देशलाई धनी बनाउने, जनतालाई सुखी तुल्याउने र लोतन्त्रको भविष्यलाई सुनिश्चित गर्ने कार्यसूची थिए उहाँसँग । उहाँले बारम्बार भनेकामध्ये एउटा कुराको बारम्बार सम्झना आइरहन्छ यतिवेला । ‘हामी त कति दिन रहौँला र ? अबको भविष्य तपाईंहरूकै हो । व्यक्तिको पछि नलाग्नुस्, संस्थालाई सर्वोपरि ठान्नुस् । सानो स्वार्थको पछि लाग्नुभयो भने न त तपाईं अघि बढ्नुहुनेछ, न त संस्था नै रहनेछ, मेरो मान्छे नबन्नोस्, पार्टीको बन्नोस् ।’ कसले भन्छ, यस्तो कुरा ? आफ्नो मान्छे बनाउन पाउँदा वा कसैले म त हजुरको मान्छे भनिदिँदा दंग पर्ने मनोविज्ञान र चरित्र भएका राजनीतिज्ञले भरिएको नेपाली राजनीतिमा उहाँका कुरा स्वार्थी मानिसका निम्ति सायद बेढंगका लाग्थे तर उहाँले जीवनपर्यन्त यो सूत्र रटाइरहनुभयो सबैलाई ।
सुवर्णको दानवीरताको पथगामी
सुशीलदा नेपाली कांग्रेसका श्रद्धेय नेता सुवर्ण शमशेरका पथगामी पनि हुनुहुन्थ्यो । प्रवासमा बसेर दु:ख पाएका कार्यकर्तालाई यथोचित भरणपोषण गर्ने जिम्मा उहाँ आफैँले लिनुभयो । नेपालमा जनक्रान्तिका लागि ठूलो रकम खर्च गर्नुभयो । यसरी आफ्नो निजी सम्पत्ति राजनीतिमा लगाउने नेता संसारमा बिरलै पाइन्छन् । सुशीलदाले पनि आफ्नो अंशमा परेको सम्पत्ति बिक्री गरी बिपीको उपचारमा खर्च गर्नुभयो । बिपीका साना छोराछोरीको शिक्षादीक्षाको जिम्मा लिनुभयो र कारखानामा मजदुरी गरेर घर चलाइदिनुभयो । यो सबै सुवर्णजीको दानवीरताको अनुशरण हो ।
गणेशमानजीको दृढ अठोटका अनुगामी
नेपाली राजनीतिका अर्का धरोहर सर्वोच्च नेता गणेशमानजीको दृढतासमेत उहाँमा देख्न पाइन्थ्यो । पछिल्लो जनआन्दोलनमा उहाँले खेलेको भूमिका, असाध्यै प्रशंसनीय छ । प्रतिगमनविरोधी आन्दोलनमा उहाँले प्रदर्शन गरेको क्रियाशीलता र राखेको विचार समकालीन राजनीतिज्ञहरूको भन्दा फरक र दृढनिश्चियी थियो । जनआन्दोलन उत्कर्षतर्फ पुग्न लाग्दा राजाले फालेको पासो राजातर्फ नै फर्काउने दृढता उहाँले व्यक्त गर्नुभयो । अरू पार्टी र नेता झन्डै अलमलमा परेका वेला उहाँले संसद् पुनस्र्थापना नहुन्जेल र जनअधिकार बहाल नहुन्जेल आन्दोलन नरोकिने दृढता प्रकट गर्नुभयो । यो संकल्प र अठोट सबैमा पाइँदैन । यसले गणेशमानजीको चट्टानी अडानको सम्झना गराउँछ । अविरल सम्झौताहीन संघर्ष गणेशमानजीको पहिचान थियो । यही पथमा हुनुहुन्थ्यो सुशीलदा पनि । बिपी र सुवर्णले अघि बढाएको परम्परालाई धान्ने सर्वोच्च नेताको असल अनुयायी हुनुहुन्थ्यो उहाँ । बारम्बार भन्नुहुन्थ्यो, ‘हामीले गणेशमानजी, किसुनजी र गिरिजाबाबुलाई ब्रह्मा, विष्णु, महेशको स्थानमा राख्यौँ । कतिपय अवस्थामा सही सल्लाह पनि दिन सकेनौँ । त्यसैले पार्टीमा वेलावेलामा समस्या आयो । तपार्इंहरू हामीलाई उचाल्न नआउनुस् । सही सल्लाह दिनुस् ताकि गलत निर्णय नहोस् ।’ स्पष्ट विचार र लक्ष्यप्रतिको एकाग्रता उहाँका मौलिक गुण हुन् । गणेशमानजीको अठोट र लक्ष्यप्रतिको प्रतिबद्धतालाई उहाँले जीवनभर पछ्याइरहनुभयो ।
किसुनजीको सुझबुझ र सादगीपनका प्रवक्ता
नेपाली राजनीतिमा सादगी, त्याग र समर्पणका पर्याय मानिने श्रद्धेय नेता किसुनजीको प्रतिबिम्ब हुनुहुन्थ्यो सुशीलदा । पार्टीलाई नै आफ्नो घर ठान्ने, आफ्नो निजी परिवार नभएका किसुनजीको जीवन मार्ग पछ्याउनुभयो उहाँले । बिहे गर्नुभएन, घर बनाउनुभएन, सम्पत्ति जोड्नुभएन । किसुनजीमा भएको आध्यात्मिक चिन्तन उहाँमा नभएको होइन, तथापि उहाँमा बहसमा उत्रिने प्रवृत्ति थिएन । आफ्नो अध्ययनलाई समाजमा सम्प्रेषित गर्ने मुखरता नदेखाउनु र नियमित गीता पाठबाहेक उहाँ किसुनजीका समकक्ष हुनुहुन्थ्यो । राजनीतिमा त्यागलाई मानक बनाउनुभएका किसुनजीको प्रतिरूप हुनुहुन्थ्यो उहाँ । जोगी र सन्न्यासीको जस्तो विचार, निस्पृहता र शक्तिप्रतिको अनाशक्ति किसुनजीको परिचय थियो भने यस्तै किसिमको व्यवहार सुशीलदाको पनि थियो । रित्तो खल्ती बोकेर कार्यकर्ताको आश्रयमा बस्न रुचाउने उहाँ दक्षिण एसियाको तडकभडकपूर्ण राजनीतिलाई पुनर्परिभाषित गर्ने राजनीतिक सन्त हुनुहुन्थ्यो । गान्धी, बिपी र किसुनजीको महान् परम्पराका पछिल्लो कडी हुनुहुन्थ्यो उहाँ । कार्यकर्तासँग कहिल्यै निराशा व्यक्त नगर्ने, तरुण र युवामाथि अत्यधिक भरोसा गर्ने प्रजातान्त्रिक समाजवादका प्रवक्ता सुशीलदाको अभावलाई नेपाली समाजले धेरै समयसम्म पूर्ति गर्न सक्नेछैन । समकालीन पुस्ताबाट त्यस्तो व्यक्तित्व पैदा हुने कुनै गुञ्जायस छैन । यसका लागि नेपाली राजनीतिले नयाँ पुस्ताको आगमन पर्खनैपर्छ ।
गिरिजाबाबुको कठिन संघर्षका सहयात्री
गिरिजाबाबुले जीवनभर गरेको कठिन संघर्षका समेत साक्षी, सहयात्री र सहयोगीसमेत बन्नुभयो सुशीलदा । गिरिजाबाबुको जीवनकालभरि उहाँका आज्ञाकारी शिष्यजस्तो रहनुभयो उहाँ । पार्टीका सबै तहका नेता–कार्यकर्ता उहाँको एउटै वाणी बारम्बार सुिनरहन्थे– ‘यो कुरा गिरिजादाजु वा गिरिजाबाबुलाई भन्नोस् आजै गएर भन्नोस् ।’ उहाँ कोइराला परिवारको एउटा मौलिक र विशिष्ट राजनीतिक परम्परामा हुर्कनुभयो । त्यसको अन्तिम गुरु हुनुहुन्थ्यो गिरिजाबाबु । सायद जीवनमा सुशीलदाले बिपी र गिरिजाबाबुका कुनै पनि निर्देशनको उल्लंघन गर्नुभएन । कतिपय मतभेदका प्रसंग बाहिर आए पनि त्यसलाई समयक्रममा व्यवस्थापन गरिहाल्ने उहाँहरूको अद्भूत चरित्र थियो । सुशीलदा भेटेर गिरिजाबाबुकहाँ पुग्ने हरेक व्यक्ति फेरि सुशीलदाकहाँ फर्कंदा समस्याको गाँठो फुकिसकेको हुन्थ्यो । आफ्ना कार्यकर्तालाई विभिन्न कोणबाट परीक्षण गर्ने गिरिजाबाबुका गुण सुशीलदामा पनि विद्यमान थिए । विश्वास गरेपछि पूर्ण रूपमा विश्वास गर्ने उहाँको बानी अरू नेताको भन्दा नितान्त फरक थियो । आज अश्रुपुरित नजरले उहाँको तस्बिर हेरेर बस्ने दिन पनि आयो । सुशीलदा तपाईंलाई मुटु रित्याएर श्रद्धाञ्जली !