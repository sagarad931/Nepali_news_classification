
﻿एमाले अध्यक्ष केपी शर्मा ओली तत्कालीन एकीकृत नेकपा माओवादी (हाल नेकपा माओवादी केन्द्र) लगायत दलहरूको समर्थनमा व्यवस्थापिका संसद्मा बहुमत पुर्‍याएर प्रधानमन्त्री बन्नुभएको थियो । मुख्य साझेदार दल माओवादी केन्द्रले सरकारलाई दिएको समर्थन फिर्ता लिएर आफ्ना तर्फबाट सरकारमा सहभागी मन्त्रीलाई सामूहिक राजीनामा दिन लगाएपछि सरकार स्पष्ट रूपमा अल्पमतमा परेको छ । नयाँ संविधान निर्माण गरेको संविधानसभा अहिले व्यवस्थापिका संसद्मा रूपान्तरित भएको छ । त्यही रूपान्तरित संसद्मा बहुमत प्राप्त संसद् सदस्य अब मुलुकको प्रधानमन्त्री बन्ने हो । जो संसदीय व्यवस्था लागू भएका मुलुकमा रहँदै आएको विश्वव्यापी प्रक्रिया हो ।
अविश्वासको मत पारित भए स्वतः पदमुक्त
माओवादी केन्द्र सरकारबाट बाहिरिएपछि सरकारले बहुमत गुमाएको छ । एमाले नेतृत्वमा सरकारमा सहभागी भएको माओवादी केन्द्रले प्रधानमन्त्री र नेकपा एमालेसँग नीतिगत मतभेद रहेकाले गठबन्धनमा बस्न नसक्ने भन्दै बाहिरिएपछि सरकार अल्पमतमा परिसक्यो । आफूले नेतृत्व गरेको सरकार अल्पमतमा परेपछि प्रधानमन्त्री ओलीले पदबाट राजीनामा दिनुपर्ने थियो ।
तर, नदिएपछि संसद्को सबैभन्दा ठूलो दल नेपाली कांग्रेस, माओवादी केन्द्रलगायत दल मिलेर संविधानअनुरूप संसद्मा प्रधानमन्त्री ओलीविरुद्ध अविश्वासको प्रस्ताव दर्ता गरेका छन् । अविश्वासको प्रस्ताव दर्ता गर्नेहरूसँग अहिले संसद्मा स्पष्ट बहुमत छ । तथापि प्रक्रियागत रूपमा जानका लागि साउन ६ गते सभामुखले अविश्वासको प्रस्तावउपर छलफल र मतदानका लागि संसद् बैठक बोलाउनुभएको छ । त्यस दिन अविश्वासको प्रस्तावउपर मतदान भएपछि प्रधानमन्त्री ओलीविरुद्ध अविश्वासको प्रस्ताव स्थापित हुन्छ । आफुविरुद्धको अविश्वासको प्रस्तावको पक्षमा बहुमत पुगेपछि संविधानतः प्रधानमन्त्रीले तुरुन्तै पदबाट राजीनामा दिनुको विकल्प रहँदैन । राजीनामा नदिए पनि उहाँलाई संसद्ले अविश्वासको प्रस्ताव पारित भएपछि तत्कालै बर्खास्त गर्छ ।
ओलीको जस्तै प्रक्रियाबाट प्रचण्ड प्रधानमन्त्री
संविधानसभामार्फत जनप्रतिनिधिले नयाँ संविधान जारी गर्ने वेलामा तत्कालीन नेपाली कांग्रेसका सभापति सुशील कोइराला प्रधानमन्त्री हुनुहुन्थ्यो । त्यसपछि संविधानमा रहेको व्यवस्था हेर्ने हो भने संविधानको धारा ९८ को उपधारा २ बमोजिम नयाँ प्रधानमन्त्री बन्नु पर्ने हो । त्यो धारामा प्रस्ट रूपमा संविधान जारी हुँदाका बखत रहेको सरकार कायम रहनेछ भनेर लेखिएको छ ।
तर, संविधान जारी भएपछि एमाले अध्यक्ष केपी ओलीजी संविधानको धारा ९८ को उपधारा दुईबमोजिम प्रधानमन्त्री बन्नुभएको होइन । उहाँ त्यही धाराको उपधारा तीनबमोजिम प्रधानमन्त्री बन्नुभएको हो । संविधानमा धारा ९८ को उपधारा दुईअन्तर्गत नयाँ सरकार गठन नभएसम्म यो मन्त्रिपरिषद् कायम रहन्छ भनेका कारण सुशील कोइराला नेतृत्वको सरकार कायम रहेन । संविधान कार्यान्वयन गर्ने विषयमा प्राविधिक त्रुटि देखिए पनि संसदीय व्यवस्था भएको ठाउँमा संसदीय प्रणालीबाट सरकार निर्माण हुने र गिर्ने क्रममा प्रधानमन्त्रीको पक्षमा बहुमत नहुनेबित्तिकै उहाँले पद छाडिदिनुपर्छ ।
प्रधानमन्त्रीले पद छाडेपछि नयाँ प्रधानमन्त्री चयन छाड्ने व्यक्ति जसरी संसद्को बहुमतबाट प्रधानमन्त्री चुनिएको थियो, त्यसरी नै हुन्छ । जुन नेताले संसद्मा बहुमत प्राप्त गर्छ, त्यही नेता प्रधानमन्त्री बनेर मन्त्रिपरिषद् गठन गर्छ । त्यसकारण ओली संविधानको जुन धाराबाट प्रधानमन्त्री बन्नुभएको थियो, अब पुष्पकमल दाहाल पनि त्यही धाराबाट प्रधानमन्त्री चयन हुनुहुन्छ । जुन संसदीय व्यवस्था रहेका मुलुकमा प्रचलित संविधानको व्यवस्था हो । हाम्रो संविधानमा रहेको व्यवस्था पनि त्यही हो ।
 संसदीय व्यवस्थामा बहुमत अपरिहार्य
संसदीय व्यवस्था रहेका मुलुकमा प्रधानमन्त्रीले संसद्को बहुमत प्राप्त गरिरहन जरुरी हुन्छ । बहुमत हुँदाहुँदै पनि प्रधानमन्त्रीले पदबाट राजीनामा दिएमा वा पदमा बहाल रहेकै अवस्थामा मृत्यु भएमा प्रधानमन्त्री पदमुक्त हुने संविधानमा व्यवस्था छ । त्यति मात्रै होइन, संसद्मा आफूसँग बहुमत रहेको पुष्टि गर्न विश्वासको मत लिनका लागि गरेको मतदानमा बहुमत नदेखिएर विश्वासको मत गुमेमा पनि प्रधानमन्त्री पदमुक्त हुने व्यवस्था संविधानमा छ ।
संसद्मा रहेका अन्य पार्टीले प्रधानमन्त्रीविरुद्ध दर्ता गरेको अविश्वासको प्रस्तावमा बहुमत पुगेमा पनि संविधानतः प्रधानमन्त्री स्वतः पदमुक्त हुन्छ । प्रधानमन्त्री पदमुक्त भए पनि राज्य सरकारविहिन अवस्थामा रहन सक्दैन । त्यसैले पदमुक्त हुने प्रधानमन्त्री जुन प्रक्रियाबाट प्रधानमन्त्रीमा निर्वाचित भएको हो, त्यही प्रक्रियाबाट नयाँ प्रधानमन्त्री निर्वाचित हुन्छ, जुन संसदीय व्यवस्था भएका मुलुकको र हाम्रो विगतको अभ्याससमेत हो । संविधान र संसद् नियमावलीमा पनि यो विषय स्पष्टसँग उल्लेख छ ।
प्रधानमन्त्रीले संसद् भंग गर्न सक्दैनन्
नेपालमा बहुदलीय शासन व्यवस्था आएपछि सरकार निर्माण गर्ने र गिराउने धेरै अभ्यास भएका छन् । पछिल्लोपटक संविधानसभामार्फत संविधान जारी गर्दा संविधानसभामा प्रतिनिधित्व गर्ने सबै राजनीतिक दल कांग्रेस, एमाले, माओवादी केन्द्र, मधेसवादी दल तथा अन्य साना दलबीच सहमति भएकै हो । संविधान लागू गर्दा केही कमी–कमजोरी भएमा बाधा अडकाउ फुकाएर पनि अघि बढ्न सकिन्छ ।
संविधान निर्माणका लागि गठन भएको संविधानसभा नै अहिले रूपान्तरित भई संसद् भएको छ । संविधान जारी भएपछि संविधानसभाको पदावधि सिद्धिए पनि त्यही संविधानको संक्रमणकालीन व्यवस्थामा संविधान प्रारम्भ भएपछि स्वतः व्यवस्थापिका संसद्मा रूपान्तरित हुने लेखिएको छ । त्यति मात्रै होइन, रूपान्तरित संसद्को पदावधि ०७४ माघ ७ सम्म रहने र त्यसअघि कसैले संसद् भंग गर्न नसक्ने पनि संक्रमणकालीन व्यवस्थामै प्रस्ट उल्लेख गरिएको छ ।
यो संसद्लाई विस्तापित मात्रै गर्न सकिन्छ । त्यसका लागि प्रतिनिधिसभाको निर्वाचन अनिवार्य छ । प्रतिनिधिसभाको निर्वाचन संविधानसभा निर्वाचन गर्दा तय गरिएका २४० निर्वाचन क्षेत्रलाई मानेर गर्न सकिन्न । संविधानमा स्पष्ट रूपमा प्रतिनिधिसभामा निर्वाचित १६५ सदस्य रहने उल्लेख छ । प्रतिनिधिसभा निर्वाचनका लागि पहिला निर्वाचन क्षेत्र निर्धारण आयोग निर्माण गर्नुपर्छ । त्यसले अहिले रहेका २४० निर्वाचन क्षेत्रलाई घटाएर १६५ मा झार्नुपर्‍यो । त्यसपछि मात्रै सरकारले निर्वाचनका लागि आवश्यक कार्यविधि बनाएर निर्वाचन घोषणा गरी प्रक्रिया थालेपछि मात्रै निर्वाचन हुने वातावरण निर्माण हुन सक्छ ।
१६५ सदस्यका लागि निर्वाचन प्रक्रिया प्रारम्भ भएर त्यसका लागि उम्मेदवारी दर्ता गर्न तोकेको अघिल्लो दिनसम्म यो संसद् रहन्छ । यदि संविधानमा रहेको संसद्को आयु ०७४ माघ ७ अगावै प्रक्रिया पुर्‍याएर नयाँ निर्वाचनका लागि मिति तय भई उम्मेदवारी दर्ताको मिति तोकियो भने मात्रै भंग हुन सक्छ । तसर्थ प्रधानमन्त्रीले संसद् भंग गर्न सक्ने संविधानमा कुनै व्यवस्था छैन ।
 कुतर्क नगरौँ
कांग्रेस, एमाले, माओवादी केन्द्रलगायत संविधानसभामा प्रतिनिधित्व गर्ने ९० प्रतिशतभन्दा बढी सांसदको सहमतिमा संविधान निर्माण भएको हो । त्यसकारण ०७४ माघ ७ सम्म प्रधानमन्त्री बन्ने व्यक्तिले पनि संसद्मा बहुमत राखिराख्न आवश्यक छ । जुन दिन प्रधानमन्त्रीसँग संसद्मा बहुमत पुग्दैन, उसले कुर्सी छाड्नुको विकल्प रहँदैन । नेपालको संविधानको स्पिरिट र संसारभर संवैधानिक व्यवस्था रहेका मुलुकको अभ्यास त्यही हो । संसद्मा दर्ता भएको अविश्वासको प्रस्तावका पक्षमा बहुमत हुनेबित्तिकै प्रधानमन्त्री ओलीसँग पदबाट राजीनामा दिनुको विकल्प रहँदैन । उहाँले पद छाडेपछि संसद्ले नै अर्को प्रधानमन्त्री जन्माउँछ । प्रधानमन्त्री जन्माउने स्थल नै संसद् हो ।
प्रधानमन्त्रीको पार्टी एमाले नेताहरूले भनेजस्तै संविधानसभाको रूपान्तरित अवशेष रहेकाले यो संसद् भंग गर्न मिल्दैन । हामीले अघिल्लो संविधानसभा पनि भंग गरेका होइनौँ । बरु दुई वर्षे कार्यकाल राखेर गठन भएको पहिलो संविधानसभाको कार्यकाल थप्दाथप्दै चार वर्ष पुर्‍यायौँ । तोकिएको भन्दा दोब्बर समयमा पनि आफ्नो कार्यभार पुरा नभएकाले स्वतः भंग भयो । संविधानसभाबाट व्यवस्थापिका संसद्को स्वरूप ग्रहण गरेको संसद्लाई भंग गर्ने संविधानमा कुनै प्रावधान नभएकाले यसले आफ्नो पदावधिसम्म प्रधानमन्त्रीउपर विश्वासको मत पनि दिन सक्छ र विश्वास गुमाएमा बर्खास्त गरेर बहुमत प्राप्त गर्ने नेतालाई नयाँ प्रधानमन्त्रीमा निर्वाचित गर्न पनि सक्छ ।(कांग्रेस केन्द्रीय सदस्य खाण सांसद पनि हुन्)
तपाईंलाई खाणको विचार कस्तो लाग्यो ?   पछि प्रतिक्रिया, आफ्नो नाम र ठेगानासमेत टाइप गरी ३३६२४ मा एसएमएस गर्नुहोस्, प्रतिक्रिया प्रकाशित हुनेछ ।