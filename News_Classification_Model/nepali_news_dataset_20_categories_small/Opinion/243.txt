
﻿
धर्मेन्द्र झा । विश्वभर आज अर्थात् मे ३ का दिन विश्वभर एक्काइसौं प्रेस स्वतन्त्रता दिवस मनाइँदैछ । प्रत्येक वर्ष नेपालमा पनि यो दिवस मनाउन सुरु भएको डेढ दशक बितिसकेको छ । यसै दिनको अवसर पारेर संचार र पत्रकारितासँग सम्बन्धित विभिन्न संघ संस्थाले विविध कार्यक्रमको आयोजना गर्दैछन । संयुक्त राष्ट्र संघको आव्हानमा यो दिवस विश्वभरि नै मनाउने गरिन्छ । यो दिवस मनाउने सन्दर्भमा युनेस्कोले प्रत्येक वर्ष नारा तय गर्दछ र वर्षभरि नै त्यो नारासँग सम्बन्धित गतिविधि स्वयंले पनि आयोजित गर्दछ र अन्य राज्य तथा नागरिक संघ संस्थालाई वहसमा आधारित गतिविधि संचालन गर्न प्रोत्साहित गर्दछ । तर नेपालका सन्दर्भम यसपटकको अवस्था पृथक छ । ठीक एक वर्षपहिले नेपालमा आएको महाभूकम्पको प्रभाव अझै पनि व्याप्त छ । नेपाल अझै महाविपत्तिसँग जुधिरहेको छ र यस वर्षको विश्व प्रेस स्वतन्त्रता दिवस पनि हामी यसै सेरोफेरोमा मनाउन गइरहेका छौ ।
युनेस्कोले यस वर्ष—२०१६ का लागि सूचनामा पहुँच र आधारभूत स्वतन्त्रता ः सबैको अधिकार आशयको नारा तय गरेको छ । यो नारा स्वयंमा निकै महत्वपूूर्ण मात्र छैन विगतको तुलनामा अर्थपूर्ण पनि छ । वर्ष २०१५ पत्रकार सुरक्षाका दृष्टिले निकै जोखिमको वर्ष रह्यो । यो वर्ष निकै पत्रकार मारिए । २०१५ को जनवरीमा फ्रान्सको व्यग्य पत्रिका चार्ली हेब्दोको कार्यालयमा भएको आतंककारी हमलाले विश्वलाई नै स्तब्ध बनायो । यो आक्रमणमा परी ११ संचारकर्मी र एकजना सुरक्षाकर्मीको मृत्यु भएको थियो । अन्य पाँचजना सर्वसाधारण पनि यो आक्रमणका क्रममा मारिएका थिए । यसका अतिरिक्त यस वर्ष प्रेस स्वतन्त्रताका दृष्टिले स्मरण गर्न योग्य थुप्रै सन्दर्भ छन् । २०१५ मा विश्वले सूचना उपयोग र प्रेस स्वतन्त्रताको वहालीका दृष्टिले वेहोरेको सुरक्षा चुनौतीका सन्दर्भको यस वर्षको नारालाई निकै सान्दर्भिक मान्न सकिन्छ । यस वर्ष युनेस्कोले सूचना स्वतन्त्रतालाई केन्द्रमा राखी नारा तय गरेको छ । स्वीडेनमा सबैभन्दा पहिले सूचनाको हकसम्बन्धी कानुन जारी भएको सबैलाई ज्ञात छ । यसै दिनको महत्वलाई आत्मसात गर्दै युनेस्कोले यस वर्षको नारा सूचनामा पहुँच र आधारभूत स्वतन्त्रता : सबैको अधिकार तय गरेको छ । यो नाराले संचारकर्मीलाई एकैपटक धेरै कोणले घचघच्याउने कार्य गरेको छ । सूचनाको महत्व, स्वतन्त्र प्रेसको भूमिका, राज्यको दायित्व, विगतको मूल्यांकनलगायतका विषय यस सन्दर्भमा महत्वपूर्ण छन् ।
पत्रकारिता (मिडिया)लाई समाजको ऐना भनिन्छ । निश्चित रुपमा यो मान्यताले पत्रकारिता वा मिडियाको वर्तमानसँग जोडिएको महत्वको व्याख्या गर्दछ । युनेस्कोको यस वर्षको नाराको विश्लेषण गर्ने हो भने सूचनामा सबैको पहुँच सुनिश्चित गरेर सबै प्रकारको आधारभूत स्वतन्त्रता उपयोगको वातावरणमा जोड दिएको छ । यसलाई सूचनाको समुचित प्रयोग गरेर मानिसलाई अधिकारसम्पन्न बनाउन आश्वस्त गर्न खोजेको अर्थमा बुझ्न सकिन्छ । नेपालको वर्तमानको सकसपूर्ण अवस्था हेर्ने हो भने पनि नेपाली मिडियाले यसै आधारमा आफ्नो भूमिका खोज्नु र निर्वाह गर्नु अपेक्षित छ । प्रेस स्वतन्त्रता अपरिहार्य छ । युनेस्कोले आफ्नो स्थापनाकालदेखि नै यस तथ्यलाई स्वीकार गरेको छ र यसैअनुकूल आफ्ना गतिविधि संचालन गर्दै आएको छ । आजको विश्वमा युनेस्को प्रेस स्वतन्त्रता र प्रेस र पत्रकार सुरक्षाका क्षेत्रमा चिन्ता गर्ने र तदनुरुप क्रियाशील रहने सबैभन्दा महत्वपूर्ण संस्था हो भन्दा फरक पर्दैन । यसपटकको नाराबाट पनि यो कुरा बुझ्न कठीन हुँदैन । प्रेस स्वतन्त्रताको अभावमा प्रेस न त व्यवशायिक हुन सक्छ न त नैतिक नै न त जिम्मेबार नै । सुरक्षा महत्वपूर्ण कुरा हो । सुरक्षाको अभावमा प्रेस स्वतन्त्र हुन सक्दैन, यो सत्य हो । यसपटकको नाराका माध्यमले पनि यो यथार्थ आत्मसात गरिएको छ । सत्यको उद्घाट्नका लागि स्वतन्त्र प्रेसको प्रत्याभूति खोजिएको छ । नेपालको सन्दर्भमा त यतिखेर यो अझै सान्दर्भिक बन्न पुगेको छ ।
नेपाल र नेपालीको अबको दायित्व भनेको नव नेपाल निर्माणको हो । अबको समय पुनर्निर्माणको हो । विकासको नयाँ यात्रा गर्ने हो । यसमा प्रेस र पत्रकारको दायित्व निकै महत्वपूर्ण हुन्छ । भावी नेपालको नक्सा कोर्न र निर्माण कार्यको अनुगमनका दिशामा नेपाली मिडियाको निर्णायक भूमिकाको खोजी हुनुपर्छ । यस सन्दर्भमा पनि युनेस्कोको नारा विश्लेषण गर्न सकिन्छ । यस सन्दर्भमा हामीले एउटा कुरा के विर्सन मिल्दैन भने विकासको सम्बन्ध भौतिक संरचनाको निर्माणसँग मात्र छैन यो मानवको जीवनस्तरको वृद्धिसँग पनि जोडिएको छ । जबजब स्वतन्त्र प्रेसको सन्दर्भको उठान हुन्छ सँगसँगै अभिव्यक्ति स्वतन्त्रताको सन्दर्भ जोडिएर आउने गर्दछ । सिद्धान्ततः विचार तथा अभिव्यक्ति स्वतन्त्रताको पूर्ण प्रत्याभूति भएको लोकतान्त्रिक वातावरणको अभावमा प्रेस स्वतन्त्रताको कल्पना गर्न सकिदैन र यस वर्षको युनेस्कोको नाराले सारमा यही अर्थबोध गरेको छ । यसैले यहाँनिर हामीले प्रेस स्वतन्त्रताको सुनिश्चितताको चर्चा गरिरहँदा विचार तथा अभिव्यक्ति स्वतन्त्रता स्वतः प्रत्याभूत छ भन्ने बुझ्नु जरुरी छ । निश्चित पनि हो, सुन्दर र समृद्ध भविष्यका लागि वर्तमानमा सुन्दर र सुदृढ विकास सुनिश्चित हुनुपर्दछ । यसका लागि आवश्यक छ, प्रेस स्वतन्त्रता । विचार तथा अभिव्यक्ति र प्रेस स्वतन्त्रता कतिसम्म आवश्यक छ भने यसको अभावमा विकासका कार्यहरुले सार्थक आकार ग्रहण गर्न तथा सार्थक लक्ष्य हासिल गर्न सक्दैनन् भन्ने तथ्य पछिल्ला दिनमा राम्रैसँग प्रमाणित भइसकेको छ । अहिलेको विश्वमा विकासको प्रमुख बाधक भनेकै अपारदर्शिता, सूचनामा नागरिक पहुँचको अभाव, जनसहभागिताको कमी, भ्रष्टाचार र सरकारी क्षमतामा कमी हो । नेपाली प्रेस खवरदार गर्ने भूमिकामा सशक्तरुपले उभिनु जरुरी छ ।
युनेस्कोको नारा नेपाली संचारकर्मी र पत्रकारिताका लागि मननीय छ । नेपालको राजनीति यतिखेर संक्रमणको अवस्थामा छ । यस्तो अवस्थामा नेपाली पत्रकारहरु आज प्रेस स्वतन्त्रता दिवस मनाइरहेका छन् । नेपाल पत्रकार महासंघले आफ्नो केन्द्रीय साधारण सभा पनि यही दिवसको अवसर पारेर आयोजित गर्दैछ । पत्रकार महासंघको यो साधारण सभा निकै दृष्टिले महत्वपूर्ण छ । देशको संविधान जारी भइपछिको यो पहिलो साधारण सभाले महासंघलाई पुनर्संचित गर्ने अपेक्षा गरिएको छ । यस सन्द र्भमा महासंघले आफ्नो विधान पनि संशोधनको तयारी गरेको छ । यसमा नेपाली पत्रकारको छाता संगठन र नेपालका आम पत्रकार सफल होउन भन्ने शुभकामना ।
निश्चय नै माथिको नाराको सम्बन्ध सुशासन प्रवद्र्धन गर्ने र जनताको जीवनस्तर सुधार्ने कुरासँग पनि छ । मिडियाले विकासलाई दीगो बनाउँछ भन्ने मान्यता नयाँ होइन । मिडियाले प्रभावकारी र दीगो विकास र सुशासन प्रवद्र्धनका लागि पारदर्शिता, जवाफदेहिता र उत्तरायित्वजस्ता अवयवको अनिवार्यतामा जोड दिन्छ । वास्तवमा यी सबै सुशासनका तत्व हुन जसको प्रवद्र्धनमा मिडियाको निर्णायक भूमिका रहन्छ । र, यसका माध्यमले भ्रष्टाचार न्यूनीकरण, जनताको उल्लेखनीय सहभागिताको वृद्धि र प्रभावकारी एवं जवाफदेही सरकारको अभ्यासलाई सवल बनाउँछ । लोकतन्त्रको लक्ष्य पनि यही हो, व्यक्ति र समुदायको सर्वोत्तम विकास एवं शान्तिको प्रत्याभूति ।
(लेखक नेपाल पत्रकार महासंघका पूर्व अध्यक्ष हुन । )