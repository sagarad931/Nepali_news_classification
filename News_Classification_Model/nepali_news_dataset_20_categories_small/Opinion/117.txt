
﻿निजामती सेवा हरेक दृष्टिकोणले राष्ट्रको भविष्य र दिशा तय गर्ने स्थायी सरकार हो । योजना तर्जुमा र कार्यान्वयन गर्ने देश र जनताप्रति जिम्मेवार निकाय हो । यस सेवाले राष्ट्रिय मात्र नभएर अन्तर्राष्ट्रिय जगत्मा समेत आफ्नो उपस्थिति प्रदान गरिरहेको हुन्छ । राष्ट्र समृद्धिको निर्णायक संस्थाको रूपमा यस सेवालाई हेरिएको हुन्छ ।
राष्ट्रको भविष्य कोर्ने र विकासलाई उन्नतिको शिखरमा पुर्‍याउने यस सेवालाई केही समयदेखि बदनाम गर्न अनेकाँै लाञ्छनाका जाल बिच्छ्याउने कार्य भइरहेको छ । यसप्रति आमनिजामती कर्मचारी सजग र सचेत भएका छन् । राष्ट्र उदयदेखि नागरिकका जन्मदेखि मरणसम्म र कानुनी उन्मुक्ति नपाउन्जेलसम्मका प्रत्येक क्रियाकलापमा संलग्न यस सेवाको हुर्मत लिने अभियानको मार्गमा अवरोध सिर्जना गर्नेविरुद्ध सचेतनापूर्वक कम्मर कस्नुपर्ने वेला आएको देखिन्छ ।
निजामती सेवामा लगभग ८२ हजारको जनशक्ति कार्यरत छ । नेपालमा प्रशासनिक, इन्जिनियरिङ, न्याय, कूटनीतिक, वन, कृषिलगायत दशवटा सेवा छन् । ती सबै क्षेत्रमा कार्य गर्ने निकायको रूपमा यो स्थापित संस्था हो । यस्तो क्षेत्र सार्वजनिक सेवामा अन्यत्र कहीँ पनि उपलब्ध हुन सक्दैन । निजामती सेवा बगँैचा हो । तसर्थ, यस्तो सेवाको विघटन त के विकल्प पनि सोच्न सकिँदैन । बरु विघटनको विकल्प सोच्नुको बदलामा यसलाई व्यवस्थापन गर्नु बुद्धिमानी ठहर्छ ।
हाम्रो जस्तो मुलुकमा भ्रष्टाचारले जरो गाड्नु पछाडिका कारण पहिचान गर्न ढिला गर्नु हुन्न । दलाल, नोकरशाही, पुँजीवाद र कमिसनखोरको सक्रियता र चलखेलले मुलुकलाई ऐंजेरुझँै गाँजेको विषयमा कोही पनि अनभिज्ञ छैनन् । राजनीति, सरकार र सार्वजनिक सेवामा अस्थिरता बढिरहेको अवस्थामा सुशासन कायम गर्ने कार्य कठिन र जटिल हुने गर्छ । राज्य तथा सरकार सञ्चालनमा जवाफदेहितामा कमी देखिएका कारण अन्य सबै क्षेत्र पारदर्शी बन्न सकिरहेको देखिँदैन । त्यसका अलावा दण्डहीनता मौलाउँदो छ ।
शुद्धीकरणको उपाय
निजामती सेवालाई प्रभावकारी बनाउन ०४९ सालबाट छड्के पद्धति अवलम्बन गरेर अब्बल दर्जाका प्रशासक प्रवेश गराउने रणनीतिका विषयमा गम्भीर छलफल हुन आवश्यक छ । ०६४ साल पछाडि थोपरिएको समावेशी समानुपातिक प्रणालीका सम्बन्धमा थप छलफल गरी प्रतिस्पर्धात्मक क्षमता अभिवृद्धिका लक्ष्य पूरा गर्न आवश्यक छ । तर, निजामती प्रशासन भ्रष्टाचारको बरियतामा दोस्रोमा किन पुग्यो भन्ने सम्बन्धमा गहन अध्ययन र विस्तृत छलफल गर्न कर्मचारी संगठनले पहलकदमी गर्न ढिला पनि गर्नु हुँदैन । बाँसको जराझैँ गाडिएर मैलाएको भ्रष्टाचारको संस्कारलाई जरैदेखि उखेल्न सकिएन भने आगामी दिनमा यो सेवा बरियताको प्रथम स्थान उक्लिन ‘सफल’ नहोला भन्न सकिन्न ।
यसर्थ कर्मचारी संगठनले विगतदेखि उठाउँदै र अनुसन्धान गर्दै आएका क्रियाकलापमा तीव्रता दिन आवश्यक छ । ‘ठूलालाई चैन र सानालाई ऐन’को परम्परागत प्रथामा सुधार ल्याई दण्डहीनताको अन्त्य गर्न ‘असललाई पुरस्कार र खराबलाई दण्ड दिने’ कार्य प्रारम्भ गर्न सके आक्रोशमा पोखिने गरेको अप्रिय शब्दवाण रोकिनेछ । यसतर्फ सबैले सोच्ने वेला आएको हो कि?
तर, नियामक निकायमा पदासीन पदाधिकारीबाटै राज्यबाट दोहोरो सुविधाको प्रयोग गरिदिनाले शुद्धीकरण तलबाट नभई माथिबाटै खोज्नुपर्ने भएको छ । सजग र सचेत बन्न सक्दा नै भ्रष्टाचारलाई शून्य सहनशीलतामा पुर्‍याउन सकिन्छ । निजामती प्रशासन विघटनको कल्पनालाई निस्तेज पार्न सुशासन कायम गर्नु अनिवार्य छ । ट्रेड युनियनकर्मीको रूपमा रहेको पहिलो संस्था नेपाल निजामती कर्मचारी संगठन यसमा प्रतिबद्ध छ । यो आजको आवश्यकता पनि हो ।
निजामती कर्मचारीबारे बाहिरी क्षेत्रबाट अभिव्यक्ति दिएको भए यो विषय गौण र अर्थहीन हुन्थ्यो । तर, राज्यको जिम्मेवार एवं कर्मचारी सञ्चालन, व्यवस्थापन र नियामक निकायको उच्च नेतृत्वबाट आउनु पक्कै पनि शोभनीय होइन । सामान्य प्रशासनमन्त्री देश र जनताका लागि अनेकौँ हन्डर र ठक्कर खाएर आएको एक सम्मानित व्यक्तित्व भएकोप्रति आशंका छैन । उहाँको जीवनीका ऐतिहासिक गाथा पढ्ने र सुन्नेका लागि उहाँ प्रेरणाको स्रोत हो । सम्मानित कोटामा राख्नुपर्ने व्यक्तित्वको हो । तर, उहाँकै मुखबाट निजामती सेवाको विघटनका शब्दले कर्मचारीको ठूलो पंक्ति मर्माहत भएको छ । ट्रेड युनियनकर्मी र यस सेवाको छविलाई उच्च बिन्दुमा पुर्‍याउन परिश्रम गरिरहेको हैसियतमा पंक्तिकार ती शब्दावलीप्रति संवेदनशील बनिरहेको छ । डलरका खेती गरी देशलाई सधैँ खोक्रो र हरेक क्षेत्रमा बदनाम बनाउन र माथि उक्लन रोक्ने स्वनामधारी संस्थाबाट हुर्मत लिने काम भइरहेका वेला संस्थाको जिम्मेवार नेतृत्वबाट विघटनका अभिव्यक्तिले मर्माहत हुनुपर्ने अवस्था सिर्जना भएको छ ।
एउटै टोकरीमा किन ?
हामी निजामती राष्ट्रसेवक सबै असल छौँ भन्नेमा शतप्रतिशत सहमत हुन सक्दैनौँ । पोखरीमा सबै असला माछा होलान् भन्ने कल्पनाले बल्छी फ्याँक्दा भ्यागुता परेका धेरै उदाहरण छन् । राम्रो र असल हुन आवश्यक छ, तर त्यो प्राप्तिका लागि खराब र नकारात्मक कार्यको अन्त्य खोज्दै जानु पनि त्यत्तिकै आवश्यक हुन्छ । यस सेवामा सबै असल छन् भनेर दाबी नगरिरहँदा सबै खराबै छन् भन्ने अर्थ पनि लाग्दैन । खराब र विकृतिको डढेलो अस्थायी र अस्थिर हुन्छ भने असलको अभियान चीरस्थायी, दीर्घ र स्थिर हुन्छ । हाम्रो देशमा हुर्किंदै आएको अघिल्लोले जे भन्यो, त्यही स्विकार्ने पद्धति, जे गर्‍यो त्यही अवलम्बन गर्ने संस्कार र जे हुन्थ्यो त्यही हुनेछ भन्ने मान्यताले पनि यसमा काम गरेको छ ।
तसर्थ, सबैलाई एउटै टोकरीमा हालेर दृष्टिभ्रम राख्नु अर्थहीन छ । नेपालका यिनै जनशक्तिको साहस र हिम्मतले आजसम्म देशको अस्मिता र स्वाभिमान जोगिएको छ । निजामती सेवालाई बदनाम गर्नेमा जिन्दगीभर यसै सेवामा बसेर लुट मच्चाउने संस्कार बोकेका आफूलाई सर्वश्रेष्ठ ठान्ने प्रशासकहरूको भूमिका छ । अवकाशपछि हरिया डलर खेतीका संस्थामा जिब्रो फड्कार्दै पुग्नेहरू निजामती सेवालाई सुशासन कायम गर्न नसक्ने भ्रष्टाचारीको बरियतामा दोस्रो नम्बरमा दर्ज गर्न सिपालु बनेका छन् । नेपालको निजामती प्रशासनमाथि लगाइएका आरोप कुन तथ्य, तथ्यांक, विश्लेषण र अनुसन्धानको कडी प्रयोग गरी सार्वजनिक गरिएको हो ? खोज्नु जरुरी छ ।
कृष्णलालको विरासत
१९८३ मा सुब्बाको पदीय जिम्मेवारीमा बसेका कृष्णलाल अधिकारीको साहस र आँटलाई हेर्ने हो भने हामी कर्मचारीले गर्व गर्ने ठाउँ छ । प्रजातान्त्रिकदेखि गणतन्त्रका आन्दोलनसम्मका घटनालाई हेर्ने हो भने निजामती कर्मचारीले खेलेको भूमिका हाम्रा लागि गौरवान्वित विषय हो भन्दा अत्युक्ति नहोला । त्यतिवेला सुतुरमुर्गले जस्तो जमिनमुनि थुतुनो लुकाएर बस्ने गैरसरकारी संस्थाका घरपालुवा मनुवाबाट संकलित अनुसन्धानका खोस्टे कागजमाथि सरकारी निकायबाट निगरानी राख्न आवश्यक छ । कहिले धर्मका नाममा संकट थोपर्ने त कहिले जातीयताका नाममा विद्वेष फैलाउने ती संस्थाको नियत वर्तमान सरकारका मेसिनरीले राख्न ढिला गर्नु हुन्न । यो सेवालाई बदनाम गराएपछि मात्र एकछत्र आफ्नो हैकम र वर्चस्व कायम गर्न सकिन्छ भन्ने दिवास्वप्न देख्नेहरूबाट नेपाली निजामती सचेत हुनुपर्छ । यस सेवाको नेतृत्वसहितको क्षमता, दूरदर्शिता, कार्यात्मक गतिशीलता आदिबाट सबै क्षेत्र प्रभावित र उन्नतिशील बन्ने निश्चित छ । राज्य प्रणाली विधिको शासनअनुसार सञ्चालन हुनुपर्छ । संस्थागत ढंगबाट चल्ने, अनुशासित बन्ने, नैतिकतामा रहने विधि शासनका विशेषता हुन् ।
यस सेवाको विकल्प खोज्नाले यससँग सम्बन्धित पहिलो प्रहार लोकसेवा आयोगलगायतमा पर्नेतर्फ ख्याल गरिनुपर्छ । त्यस्तै निजामती कर्मचारीले पनि व्यवस्थित, मर्यादित, वैज्ञानिक र पारदर्शी सेवाको अवलम्बन गर्नेतर्फ जिम्मेवारीपूर्वक अघि बढ्नु जरुरी छ ।(ढकाल नेपाल निजामती कर्मचारी संगठनका केन्द्रीय अध्यक्ष हुन्)