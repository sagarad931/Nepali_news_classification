
﻿अरूण बराल
प्रकृतिको नियमअनुसार हरेक वस्तुमा प्रदुषण हुन्छ । ब्रह्माण्डको कुनै पनि चिज प्रदुषणरहित हुँदैन । मानव शरीरमा पनि प्रदुषण भइरहने भएकाले औषधि विज्ञानको विकास भएको हो । प्रदुषण सार्वभौमिक, सर्वकालिक र सर्वदेशीय हुन्छ । हरेक वस्तुमा’ब्याक्टेरिया’ले आक्रमण गरेर प्रदुषण भएजस्तै भौतिक वस्तुहरुमामात्रै होइन मानसिक चिजहरुमा समेत प्रदुषण हुने गर्दछ । कुनै पनि मानिसको शरीरमात्रै होइन, मनलाई पनि बेलाबेला सफा गरिरहनुपर्दछ, अन्यथा मानसिक प्रदुषण हुने गर्छ ।
विश्व ब्रह्माण्डका हरेक भौतिक तथा मानसिक वस्तुहरु प्रदुषणमुक्त नहुने भएपछि राजनीतिचाहिँ प्रदुषणबाट मुक्त हुन्छ भन्नु सही होइन । राजनीति मानिसको सामाजिक क्रियाकलापको एउटा महत्वपूर्ण अंग भएकाले यसमा पनि बारम्बार प्रदुषण भइरहन्छ । अहिलेसम्मको राजनीतिशास्त्रको इतिहास भनेकै राज्य सञ्चालनमा देखिने प्रदुषण र त्यसलाई हटाउन गरिँदै आएको संघर्षको फेहरिस्थ हो ।
धार्मिक आदर्शका कथाहरु, प्लेटोले प्रतिपादन गरेको आदर्श राज्य या मेकियावेलीले व्याख्या गरेको अधिकारसम्पन्न राज्यको कुरा नै किन नहोस्, यी सबै राजनीतिक वा सामाजिक प्रदुषणबाट मुक्त हुने उपायको खोजी नै हो । हब्स, लक र रुसोले भनेकोसामाजिक सम्झौताको सिद्धान्त होस् या कार्ल माक्र्सले भनेको साम्यवाद नै किन नहोस्,यी सबै सिद्धान्तहरु राजनीतिक प्रदुषणलाई हटाउने उपायका खोजी नै हुन् ।
तथापि अहिलेसम्म जति पनि राजनीतिक सिद्धान्तहरु विकसित गरिए, तिनले राजनीतिक प्रदुषणलाई केही समयका लागि रोके पनि सदाका लागि प्रदुषण हटाउन भने सकेनन् । माक्र्सवादले साम्यवाद आएपछि सबैखाले प्रदुषण हट्ने कुरा त बतायो, तर साम्यवादमा नपुग्दै वीचैमा माक्र्सवादी राज्यहरु, पार्टीहरु प्रदुषित बन्न पुगे । राज्य प्राप्त नहुँदै वा क्रान्ति सम्पन्न नहुँदै कम्युनिष्ट पार्टीहरु प्रदुषित भएर पतन भए, भइरहेका छन् । यसले के पुष्टि गर्दछ भने अहिलेसम्म प्रदुषण हटाउने नाममा जे जति दर्शन, सिद्धान्त रउपायहरु बाहिर आए, ती कुनै पनि पूर्ण र पर्याप्त हुन सकेका छ्रैनन् ।
नेपालमा राजनीतिक प्रदुषणको दुश्चक्र
नेपालको राजनीतिमा प्रदुषणको दुश्चक्रले एउटा स्पष्ट प्रणाली बनाइरहेको छ । पृथ्वीनारायण शाहले नेपाल एकीकरण गर्नुभन्दा पहिले बाइसे-चौविसे लगायतका स-साना राज्यहरु थिए । ती कविला अवस्थाबाट विकसित भएका वंश-राज्यहरु थिए । प्राकृतिक अवस्थाबाट राज्य भैसकेपछि त्यहाँ प्रदुषण शुरु हुनु स्वाभाविकै थियो । दाजुभाइमा झगडा भएर राज्यहरु टुक्रन थाले । यक्ष मल्लको विशाल राज्य आन्तरिक प्रदुषणकै कारणले टुक्रिएको थियो । त्यही प्रदुषणको मौकामा पृथ्वीनारायण शाहले विशाल नेपाल बनाउने भन्दै ‘शुद्धतावादी सिद्धान्त’का आधारमा राज्य विस्तार अभियान शुरु गरे ।

शाह वंशले अन्य राज्यहरु मासेर एउटै राज्य निर्माण गर्‍यो र अहिलेको नेपालको नक्शा तयार भयो । आधुनिक नेपाल राज्यको निर्माण सामाजिक सम्झौता वा सहमतिका आधारमा नभई बल प्रयोगको सिद्धान्तका आधारमा गरिएको हो । बन्दुकको नालबाट नेपाल राज्यको निर्माण भएको हो ।
प्रदुषणको सर्वव्यापी सिद्धान्तबाट शाह वंशको राज्य पनि अछुतो हुने कुरै थिएन । नेपालको एकीकरण सँगसँगै राजपरिवार र भारदारहरुमा प्रदुषण शुरु भैहाल्यो । बहादुर शाह र राज्य लक्ष्मीवीचको झगडा, रणबहादुर शाहमा देखिएको पागलपन अनि सुरेन्द्रविक्रमलाई मारेर देवेन्द्रलाई राजा बनाउने दरबारिया षडयन्त्रका कारण कोतपर्वको जन्म भयो । शाहकालीन प्रदुषणको जगमा राणा शासनको उदय भयो । शाहवंशको झगडा कुनै वर्ग संघर्ष थिएन, उनीहरु एकै वर्गका प्रतिनिधि थिए ।
नेपालमा वि.सं. १८२५ मा स्थापना भएको केन्द्रीकृत शाही शासनमा प्रदुषण सुरु भएर राणाहरु सत्तामा आउन ७८ वर्षको अवधि लागेको थियो । त्यसपछि राणाहरुले १०४ वर्षसम्म शासन चलाए ।
यदि सत्तामा प्रदुषण नहुने र त्यो नढल्ने भए अहिलेसम्म राणा शासन रहिरहन्थ्यो होला । तर, राणा शासनभित्र पनि प्रदुषण भयो र राणा शासन ढल्यो । राणाहरु आपसमा विभाजित भए । उनीहरुले चलाएको अत्याचारी शासनका विरुद्ध विशेषतः कांग्रेस पार्टीले शुद्धतावादको प्रचार-प्रसार गर्‍यो, जनताले क्रान्तिमार्फत् कांग्रेसलाई साथ दिए । वि.सं ०१५ सालको चुनावमा दुई तिहाइ मत दिएर नयाँ शक्तिका रुपमा नेपाली कांग्रेसलाई जनताले सत्तामा पुर्‍याए । कम्युनिष्ट पार्टीले पनि ००७ सालको परिवर्तनमा सहयोगी भूमिका खेल्यो ।
नेपाल एकीकरणदेखि आधुनिक नेपालसम्म आइपुग्दा राजनीतिक प्रदुषण र शुद्धतावादको द्वैध संघर्ष प्रष्टैसँग देख्न सकिन्छ । स-साना बाइसे चौबीसे राज्यमा भएको प्रदुषणमा टेकेर पृथ्वीनारायण शाहले शुद्धतावादको आडमा एकीकरण अभियान चलाएका थिए । त्यसपछि राजपरिवारमा देखिएको प्रदुषण हटाउने नाममा जंगबहादुरले शासन हातमा लिए । र, राणाहरुमा देखिएको प्रदुषणको विरोधमा नेपाली कांग्रेस र कम्युनष्टिहरुले अर्को शुद्धतावादी आन्दोलनमार्फत राणा शासनको प्रदुषण हटाए ।
वि.सं ००७ सालदेखि ०१७ सालको अवधिमा दलहरुमा जुनप्रकारको झगडा,गैरजिम्मेवारीपन एवं राष्ट्रियतामाथि भारतीय चलखेल बढेको थियो, त्यसैलाई निहुँ बनाएर राजा महेन्द्रले विकास र राष्ट्रवादको शुद्धतावादी नाराका आधारमा सत्ता कब्जा गरे । महेन्द्रको कदम ‘क्रान्ति’ नभएर ‘कु’ नै भएता पनि त्यो कदम ‘राजनीतिक प्रदुषण’हटाउने नाममै अगाडि आएको हो ।
पञ्चायती व्यवस्था जतिसुकै शुद्ध परिकल्पनाका आधारमा स्थापना गरिएको भएता पनि त्यसमा पनि प्रदुषण भयो । दरवारिया शक्ति र पञ्चहरुमा विकृति, विभाजन र प्रदुषण बढ्दै गएपछि कांग्रेस-कम्युनिष्टले त्यसलाई नारा बनाएर प्रजातन्त्रमा यस्ता समस्या समाधान हुन्छन् अनि ‘रामराज्य’ कायम हुन्छ भन्दै जनताको विश्वास जिते । ०४६ सालमा ३० वर्षे पञ्चायती व्यवस्थाको अन्त्य भयो ।
पञ्चायतको अन्त्यपछि कांग्रेस र कम्युनिष्टहरु पालैपालो सत्तामा गए । सत्तामा गएपछि उनीहरुमा पनि प्रदुषण बढिहाल्यो । संसदवादी दलहरु भ्रष्ट, गैरजिम्मेवार तथा राजनीतिक प्रदुषणले ग्रस्त भएपछि एकातिर राजावादीहरु शुद्धतावादी विकल्पको दाबी गर्दै मञ्चमा देखापरे भने अर्कातिर माओवादीहरु नयाँ विकल्पका रुपमा अर्को शुद्धतावादको नारा लिएर अगाडि आए । अन्ततः ०५९ सालबाट राजनीतिक प्रदुषण हटाउने नाममा तत्कालीन राजा ज्ञानेन्द्रले सत्ता आफ्नो हातमा लिए । तर, उनी आफैं विलासी र भ्रष्ट भएकाले माओवादी र संसदवादीको शुद्धतावादका अगाडि उनको दाल गलेन । फलतः ०६२/०६३ को आन्दोलनमार्फत् जनताले पुनः संसदवादी र माओवादीलाई एकैसाथ सत्तामा पुर्‍याएपछि ज्ञानेन्द्रले वनवास जानुपर्‍यो ।
यहाँ स्मरणीय कुरा के छ भने ०६२/०६३ को आन्दोलनमा कांग्रेस-एमालेका नेताहरुले हामी शुद्ध बन्यौं, अब भ्रष्टाचार गर्दैनौं भनेर जनतासित पटक-पटक कसम खाएका थिए । यसले के सिद्ध गर्दछ भने नयाँ शक्ति सत्तामा जाने महत्वपूर्ण आधार भनेकोशुद्धतावादको नारा नै हो । अर्काेतर्फ कांग्रेस-एमालेप्रति विश्वास गुमाएका जनताले संविधानसभाको चुनावमा नयाँ नारा लिएर आएको नयाँ शक्ति (माओवादी) लाई सघाए,जसका कारण माओवादी ठूलो दलका रुपमा स्थापित भयो । यस परिघटनाले पनि जनताले पुरानो प्रदुषणयुक्त शक्तिलाई परास्त गर्न सधैं नयाँलाई नै सघाउँछन् भन्ने देखाउँछ ।
तर, के अब ०६२/०६३ को जनआन्दोलनबाट स्थापित यिनै संसदवादी र माओवादीले नै युग-युगसम्म नेपालमा शासन गर्लान् त ? अहँ गर्दैनन् । यिनीहरु पनि सत्तामा गएपछि प्रदुषित हुँदै जानेछन् र भइरहेका छन् ।
नेपालमा अब फेरि अर्को नयाँ शक्तिले शुद्धतावादी नारा लिएर जनतालाई अगाडि सार्नेछ । त्यसपछि प्रदुषित सत्ताको निषेध भई नयाँ कथित शुद्धतावादी शक्ति शासन गर्न आइपुग्नेछ । तर, विस्तारै फेरि ऊ पनि प्रदुषित हुनेछ र अर्को शक्तिको उदय हुनेछ । नेपालको राजनीति यसैगरी प्रदुषण सिद्धान्तका आधारमा अगाडि बढ्छ र बढिरहेको छ ।
राजनीतिक प्रदुषणको सिद्धान्तअनुसार नेपालमा के अब पुनः राजतन्त्रको पुनस्र्थापना हुन सक्छ ? या अर्कै नयाँ शक्ति अगाडि आउनेछ ? कि कांग्रेस, एमाले वा माओवादीवीच एकापसमा सत्ता सरेर प्रदुषणको चक्र पूरा हुनेछ ? यी प्रश्नमा स्पष्ट हुनका लागि सबैभन्दा पहिले हामीले राजनीतिक प्रदुषणका सामान्य नियमहरुका आधारमा विश्लेषण गर्नुपर्ने हुन्छ ।
प्रदुषणका सामान्य नियम
उल्लेखित तथ्य एवं प्रमाणहरुका आधारमा संश्लेषण गर्दा के निचोड निकाल्न सकिन्छ भने प्रदुषणको आफ्नै किसिमको नियम हुन्छ । यसको नियमलाई सामान्य नियम र विशिष्ट नियम गरी दुई भागमा वर्गीकरण गर्न सकिन्छ । सामान्यतः प्रदुषणका ६ वटा सामान्य नियमहरु छन् ।
१. प्रदुषण सर्वव्यापी, सर्वकालिक र सर्वदेशीय हुन्छ ।
प्रदुषण सर्वव्यापी, सर्वकालिक र सर्वदेशीय हुन्छ । जसरी रोगविहीन जीवको कल्पना गर्न सकिँदैन, त्यसैगरी प्रदुषणविहीन समाज वा प्रदुषणविहीन राज्यको पनि कल्पना गर्न सकिँदैन ।
प्रदुषण ब्रह्माण्डमा पनि हुन्छ । खगोलशास्त्रीहरुले सूर्य र पृथ्वीको पनि आयु तोकेका छन् ।
भौतिक जगत, प्राणी जगत वा वातावरणमा हुने प्रदुषणलाई केही समयसम्म रोक्न रकम गर्नमात्रै सकिन्छ तर, सधैंका लागि निर्मूल पार्न सकिँदैन । समाज विज्ञान र राजनीतिशास्त्रमा पनि यही कुरा सत्य हो ।
जसरी घरलाई प्रदुषण मुक्त राख्नका लागि निरन्तर सरसफाइ गरिरहनु पर्दछ, त्यसैगरी समाज र राजनीतिलाई पनि एकपटक मात्रै गरेको शुद्धीकरणले पुग्दैन । यो सर्वकालिकहुन्छ ।
एकपटक क्रान्ति वा निर्वाचनका माध्यमबाट स्थापना गरेको व्यवस्था सधैंभरि स्वच्छ रहिरहँदैन र प्रदुषणका कारण भ्रष्ट बन्न पुग्दछ ।
२. सबै विचारधारा, वाद वा व्यवस्थामा प्रदुषण हुन्छ ।
कुनै पनि राजनीतिक व्यवस्था प्रदुषणबाट पूर्णरुपमा मुक्त छैन र हुन सक्दैन । कम्युनिज्ममा पनि प्रदुषण हुन्छ, पुँजीवादी व्यवस्थामा पनि प्रदुषण हुन्छ । निरंकुशता वा लोकतन्त्र, एकात्मक वा संघात्मक, संसदीय वा अध्यक्षात्मक, कुनै पनि व्यवस्थाहरु राजनीतिक प्रदुषणबाट मुक्त हुँदैनन् ।
आदिम साम्यवाद, दास युग, सामन्तवादी व्यवस्था, पुँजीवाद वा समाजवाद, सबैव्यवस्थाभित्र प्रदुषण थियो/छ । साम्यवादमा पनि प्रदुषण हुन्छ ।
कार्ल मार्क्स  स्वयंले परिवर्तनलाई सार्वभौम र सर्वकालिक भनेका हुनाले साम्यवाद पनि अपरिवर्तनीय एवं प्रदुषणविहीन व्यवस्था होइन ।
माक्र्सले परिकल्पना गरेको साम्यवादसम्म नपुग्दै समाजवादी राज्यव्यवस्थाभित्रै राजनीतिक प्रदुषण भएका उदाहरणहरु विश्व इतिहासमा पाइएका छन् । नौलो जनवाद,बहुदलीय जनवाद वा एक्काइशौं शातब्दीको जनवाद, कुनै पनि प्रणालीहरु राजनीतिक प्रदुषणबाट मुक्त हुँदैनन् ।
जनवादी व्यवस्थासम्म नपुग्दै कम्युनिष्ट पार्टीभित्रै प्रदुषण हुन्छ र कम्युनिष्ट पार्टीहरु वीचैमा बिग्रन्छन् । यही भएर कम्युनिष्ट पार्टीभित्र ‘संशोधनवादको विरोध’, ‘पार्टी शुद्धीकरण’, ‘सर्वहाराकरण’, ‘दुईलाइन संघर्ष’, ‘सर्वहारा सांस्कृतिक क्रान्ति’ र ‘निरन्तर क्रान्ति’ जस्ता नाराहरु प्रचलनमा ल्याइएका हुन् ।
मध्यपूर्वका निरंकुश शासन सत्ताहरु हुन् वा विश्वमा उदीयमान बन्दै गएको चीन होस्,प्रदुषणको खतराबाट कोही पनि मुक्त छैनन् । सर्वशक्तिशाली अमेरिका वा बुर्जुवा प्रजातन्त्रको जननी भनिने वेलायत होस्, कुनै पनि व्यवस्था राजनीतिक प्रदुषणबाट अछुतो छैनन् । जुनसुकै विचारधाराबाट गठित राज्यव्यवस्थामा पनि प्रदुषण हुन्छ ।
हामीले एकात्मक राज्य बनाऔं वा संघात्मक, जनवादी बनाऔं वा बुर्जुवा, एकदलीय बनाऔं वा बहुदलीय, पहिचानका आधारमा राज्य पुनःसंरचना गरौं या भूगोलका आधारमागरौं, जुनसुकै व्यवस्थाभित्र पनि राजनीतिक प्रदुषण हुन्छ, हुन्छ ।
राजतन्त्र फालेर नेपालमा गणतन्त्र ल्याइएको छ, तर देश राजनीतिक प्रदुषणबाट मुक्त हुन सकेको छैन ।
३. लोकतन्त्र र निरंकुश व्यवस्थाभित्र हुने प्रदुषणको चरित्र फरक हुन्छ ।
प्रणालीगत हिसाबले लोकतान्त्रिक व्यवस्थाभित्र हुने प्रदुषण र निरंकुश व्यवस्थाभित्र हुने प्रदुषणको परिणाम भिन्न प्रकृतिको हुन्छ । लोकतन्त्रमा निर्वाचनको माध्यमबाट सरकार मात्रै परिवर्तन गरेर प्रदुषणको चक्रलाई पूरा गर्ने कोशिस गरिन्छ भने निरंकुश व्यवस्थाभित्र बढ्ने राजनीतिक प्रदुषणले चाँहि प्रायशः सरकारमात्रै नभई सिंगो व्यवस्थालाई नै परिवर्तन गर्दछ ।
लोकतान्त्रिक व्यवस्थामा भन्दा निरंकुश व्यवस्थामा राजनीतिक प्रदुषणको चक्र ढीलो घुम्छ । निरंकुश व्यवस्थामा प्रदुषण कम हुने भएकाले यस्तो भएको होइन कि त्यहाँ राज्यविरोधी अभियानलाई दलपूर्वक दबाइने भएकाले यस्तो हुन गएको हो । तर,प्रदुषणलाई बलपूर्वक छोप्न खोज्दा त्यहाँ सिंगो व्यवस्थालाई नै धक्का लाग्दछ ।
लोकतान्त्रिक शासनमा भने सरकारको विरोध गर्न पाइने र निर्वाचनबाटै सरकार फेर्न सकिने भएका कारण प्रदुषणले शासन प्रणालीलाई नै धक्का दिइहाल्ने सम्भावना कम रहन्छ ।
दृष्टान्तका लागि अमेरिकामा डेमोक्रेटिक र रिपब्लिकनवीच सत्ता साटफेर भइरहन्छ । बेलायत, भारत आदि देशहरुमा पनि एउटा पार्टी प्रदुषित भएपछि चुना&#235