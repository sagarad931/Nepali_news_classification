
﻿क्लेयर सोर्ट
अन्तत: चिल्कोट बोलेका छन् । भाषा नरम छ, तर आलोचना भयंकर । उनले टोनी ब्लेयरलाई धोकाधडीका लागि दोषमुक्त गरेका छन् भन्नेमा म सहमत छैन । स्कुलमा हामीले सिकेका थियौँ, ‘एउटा झुटको उद्देश्य अन्तत: धोका दिनु नै हो ।’ रिपोर्टले निष्कर्षमा ब्लेयरले युद्ध सुरु हुनुभन्दा आठ महिनाअघि नै जेजस्तो भए पनि साथ दिन्छु भनेर तत्कालीन अमेरिकी राष्ट्रपति जर्ज बुसलाई वचन दिइसकेको उल्लेख छ । युद्ध अन्तिम उपाय मात्र थिएन, कूटनीतिक विकल्पलाई कमजोर बनाइयो । कानुनी सुझाब राम्रोसँग मानिएन । चिल्कोटले राम्रोसँग नभने पनि निहितार्थ प्रस्ट छ, यी सबै गर्दा ब्लेयरले मन्त्रिपरिषद्, संसद् र राष्ट्रलाई इमानदारितापूर्वक सञ्चार गरेनन् ।
चिल्कोटले भनेको छ, त्यसपछि पनि योजना पर्याप्त थिएन । रिपोर्टले प्रस्ट पारेको छ कि बेलायतले योजना बनाउन अमेरिका नै जिम्मेवार हुन्छ, द्वन्द्वपछिको गतिविधिलाई राष्ट्रसंघ सुरक्षा परिषद्द्वारा वैधानिकता दिनेछ र द्वन्द्वपछि राष्ट्रसंघले अन्तर्राष्ट्रिय पार्टनरहरूलाई यसमा समावेश गर्नेछ भन्ने ठानेको छ । त्यही आधारमा संयुक्त अधिराज्यले चार महिनाभित्रै सैन्य योगदानलाई घटाउने योजना बनायो । यसको नेतृत्वले सोच्यो, द्वन्द्वपछिको व्यवस्थापन गर्न कुनै ठोस प्रतिबद्धता गर्नुपर्नेछैन । रिपोर्ट पढेपछि म अन्योल र अनिश्चितताको विगतमा फर्कें । अन्तर्राष्ट्रिय विकास विभागमा हामीले रेडक्रस, राष्ट्रसंघ र गैरसरकारी संस्थाहरूसँग मानवीय संकट रोक्न मिलेर काम गरेका थियौँ । हामीले बढ्दो अराजकताबीच मानिसलाई खाना, पानी र विद्युतीय प्रणाली उपलब्ध गरायौँ ।
दीर्घकालीन पुनर्निर्माणको हकमा अन्योल थियो । चिल्कोटले खुलासा गरेका छन्, कुनै विभागलाई पनि मुख्य जिम्मेवारी दिइएको थिएन । कुनै बजेट थिएन त्यसैले डिफिडसँग आकस्मिक कोषमा बाहेक कुनै रकम थिएन । त्यसरी खर्च गर्न पनि हामीलाई सुरक्षा परिषद्को प्रस्ताव चाहिन्थ्यो, अन्यथा हाम्रा कर्मचारी युद्ध अपराधको अभियोगमा पर्न सक्थे । मानवीय राहतका कुनै अनुमति त चाहिन्थ्यो तर हस्तक्षेपकारी शक्तिहरूले सुरक्षा परिषद्को अनुमतिविना आफ्ना संस्थालाई परिचालन गर्न पाउँदैनथे । सबै विभागले ब्लेयरलाई राष्ट्रसंघले नै पुनर्निर्माणको नेतृत्व लिन अमेरिकी राष्ट्रपति बुसलाई राजी गराउन दबाब दिए । त्यसो नभएपछि युद्धलाई वैधानिक दिने प्रस्तावमा सहमति भएपछि मात्र यो प्रस्ताव हासिल हुने हो कि भन्ने चिन्ता थियो । अन्तत: मे २२ मा त्यो प्रस्ताव पारित भयो ।
वास्तविकता के थियो भने अमेरिका नेतृत्वमा थियो, र चिल्कोटले पनि भनेको छ, इराकी सेना बनाउने र बाथ पार्टीका सबै सदस्यलाई अयोग्य करार गर्नेलगायत काममा बेलायतको भूमिका निकै कम थियो । यसको अर्थ हो, इरानी राज्य संयन्त्रलाई नांगो बनाइयो, सुरक्षा खत्तम पारियो र त्यसपछि आएको अव्यवस्थाले इरानी जनताले सोचेको सुधारलाई असम्भव बनाइदियो । यस्तो स्थितिले निरन्तर पीडा, आइएसआइसको जन्म र बृहत् मध्यपूर्वको अस्थिरता निम्त्यायो । रिपोर्टले प्रस्ट पारेको छ, एमआई ५ ले पहिल्यै भनेको थियो, हस्तक्षेपले अन्तत: आतंकवादको बढावातिरै लैजानेछ ।
त्यो सम्पूर्ण बेइमानी कार्यको परिणामस्वरूप इराकी जनता निरन्तर पीडामा छन्, जसका लागि हामीले लाजले टाउको निहुर्‍याउनुपर्छ । हाउस अफ कमन्समा प्रधानमन्त्री डेभिड क्यामरुनले दिएको वक्तव्यमा चिल्कोटको निष्कर्षलाई उद्धृत गरेका छन् तर आफूले सरकार सम्हालेपछि सबै ठीक अवस्थामा राखिएको भन्ने दाबी गरेका छन् । यो खतरनाक दाबी हो । चिल्कोटको निष्कर्षले भनेजस्तै बेलायती संविधानको अनौपचारिकताले शक्ति केही निश्चित मानिसका हातमा केन्द्रित हुन सक्छ, निर्णय राम्ररी गरिन्न, संसद् र राष्ट्र नै भ्रममा राखिन सक्छ र बेलायत फेरि युद्धमा जान सक्छ, जसरी १९५६ मा स्वेजमा र २००३ मा इराकमा गएको थियो ।(सोर्ट लेबर पार्टीसम्बद्ध राजनीतिज्ञ हुन्)द गार्जियनबाट