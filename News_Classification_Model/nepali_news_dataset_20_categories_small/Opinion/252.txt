
﻿नेपालको सत्ता राजनीतिमा गणितीय खेलको जुन परिदृश्य समय–समयमा देखिने गर्छ, त्यो हामीले अपनाएको शासन प्रणालीमै ‘इनबिल्ट’ छ । नेपालको नयाँ संविधानले अपनाएको शासन प्रणाली र निर्वाचन प्रणालीभित्रै सत्ताको फोहोरी खेल अन्तर्निहित छ । तर, विगतको तीतो अनुभवका बाबजुद यस्तो प्रणाली किन अपनाइयो त ? यसमा नेपालका केही राजनीतिक दल र तिनका नेताको स्वार्थ लुकेको छ । त्यसैले ती संसदीय प्रणालीमा अनेक फूलबुट्टा भर्न तयार भए, तर त्याग्न मरिकाटे तयार भएनन् । वस्तुत: हरेकजसो पार्टीमा प्रधानमन्त्री हुन चाहनेको होड छ । शीर्ष तहमा प्राय: दाँवली नै छन् । तिनीहरूमध्ये कसैलाई अर्को नेता पाँच वर्ष प्रधानमन्त्री भएको सहने वा कुर्ने धैर्य छैन । एकै पार्टीभित्रका प्रतिस्पर्धीलाई पनि छैन र पार्टी–पार्टीका प्रतिस्पर्धीलाई पनि । नेपाली जनताले संसदीयबाहेकको कुनै नयाँ अभ्यास ‘एडप्ट’ गर्न सक्दैन भनेर नेपाली जनताको चेतनासँग खेलबाड गर्दै जुन प्रणाली थोपरियो, त्यसले अहिले मात्र होइन भविष्यमा पनि पटक–पटक यस्तो अभ्यास सहन हामी अभिशप्त छौँ ।
वास्तवमा हामीले अपनाएको परिपाटीमै राजनीतिक अस्थिरता अन्तर्निहित छ । प्रत्यक्ष निर्वाचित कार्यकारी हुने र उसले पाँच वर्ष सरकारको नेतृत्व गर्न पाउनेबित्तिकै धेरैको बाटो नै बन्द हुन्थ्यो । पाँच वर्षपछि उसले काम गरेर केही रिजल्ट दियो भने ऊ पुन: फर्केर आउन सक्थ्यो अन्यथा अर्को आउँथ्यो । हामीकहाँ नेताहरू उपप्रधानमन्त्री बन्न बल गर्नेे परिपाटीमा तिनले प्रधानमन्त्रीका लागि आफ्नो ‘सिभी’ बढाएका मात्र हुन् भनी बुझ्न गाह्रो छैन । तिनको यो लालसा यो संविधानमा जडित शासकीय स्वरूपले मात्र पूरा गर्न सक्छ ।
दलबीचको धमिलो भिन्नता
हामीकहाँ राजनीतिक सिद्धान्त, विचारका कुरा हात्तीका देखाउने दाँतजस्ता मात्रै भए । सारमा हेर्दा राजनीतिक दलबीच तात्त्विक अन्तर देखिँदैन । यी हात्ती र हात्ती छाप चप्पलजस्ता भइसकेका छन्, त्यसकारण गठबन्धन वा प्रतिगठबन्धन बन्ने वेला जो जता पनि सजिलै जान सक्छन् । कुनै विचार वा कार्यक्रमको छेकबार भए, त्यो गठबन्धनको कार्यक्रमसँग मेरो सैद्धान्तिक, वैचारिक वा कार्यक्रमिक मतभेद छ भन्ने हुन्थ्यो । वैचारिक हिसाबले कसैले कसैलाई त्यति टाढा मानेकै छैन । सबैजसो दलका शीर्ष नेता अल्पदृष्टिका र शक्ति आकांक्षी (पावर सिकर) नै छन् । ‘लङटर्म भिजन’ राखेर त्यो भिजनमा आधारित गठबन्धन बनाउने, कार्यक्रम बनाउने, ‘लाइक माइन्डेड’हरूलाई लिएर अभियानमा जाने र जिते तदनुरूप काम गर्ने र पराजित भएका अवस्थामा जुन एजेन्डाका लागि जनताले मत दिए उसले चलाओस् भनी धैर्य गर्ने परिपाटी नै नेपालमा भएन । यो खालको विवेकपूर्ण मनोदसा नै देखिँदैन नेपाली नेतामा ।
त्यस्तै नेपालका राजनीतिक दलमा प्रतिपक्षमा बस्दासमेत प्रतिपक्षीय संस्कृति र संस्कार छैन । वस्तुत: तिनमा पनि सत्तारुढ मानसिकता हाबी छ । प्रतिपक्षमा रहँदा पनि सरकारी लाभका पदमा भागबन्डा खोज्ने प्रवृत्ति त्यसकै द्योतक हो । प्रतिपक्षी दलले त सत्तापक्षले नियुक्त गरेका मान्छेको योग्यता–अयोग्यतामा प्रश्न उठाउने, नियुक्ति भएका मानिसको पर्फमेन्सको अनुगमन गर्ने, संविधानले तोकेको योग्यताभन्दा बाहिरको नियुक्त भए विरोध गर्ने हो । प्रतिपक्षले यस्ता विषयमा ‘च्यालेन्ज’ गर्ने हो । संसदीय सुनुवाइको प्रावधान वास्तवमा यस्ता नियुक्तिमा आउने मान्छेको टेस्ट गर्न राखिएको हो । तर, नेपालमा यो शोभा बढाउन मात्र राखिएझैँ देखिन्छ । विकसित लोकतान्त्रिक मुलुकमा यसको विशिष्ट महत्त्व छ । तर, हामीकहाँ प्रतिपक्षलाई पनि सत्ताको चास्नी चाहिरहन्छ ।
उसो त यो मनोदसा अहिले प्रतिपक्षमा रहेका दलमा मात्र होइन, जो प्रतिपक्षमा रहे पनि देखिन्छ । यसले राजनीतिक पार्टीबीचको जुन वैचारिक, राजनीतिक र कार्यक्रमिक भिन्नता हुनुपर्ने हो, नेपालमा त्यो धमिलो (ब्लर्ड) हुँदै गएको छ । दलबीचको सीमारेखा हराउँदै गएको छ । त्यो हराउँदै गएका कारण पनि जुनकुनै गठबन्धनमा जो कोही जान सक्ने अवस्था छ । विचार, राजनीति र कार्यक्रममा रहेको सीमारेखा हराउँदै गएपछि अवसरवाद हाबी हुँदै जान्छ । अवसरवाद पनि कतिपय समयमा अनुमान गर्न सकिने हुन्छ । तर, नेपालमा त त्यो अनुमानै गर्न नसकिने भएर गएको छ । यो सन्दर्भमा पछिल्लो रस्साकस्सी यिनै कुराको प्रतिबिम्ब हो । भलै केही समयलाई यो थामथुम होला तर फेरि कुनै रूपमा आउन सक्ने सम्भावना कायमै छ ।
नरुचाइएको गठबन्धन
नेपालको हालको जुन सत्ता गठबन्धन बन्यो, त्यसको जग १६ बुँदे समझदारी नै हो । त्यसले जुन आधार तयार गरेको थियो, त्यसमा टेकेर संविधान बन्यो । त्यो समझदारीमा हाम्रो दक्षिणी छिमेकी खुसी थिएन । अत: उसले प्रारम्भमै त्यो समझदारी तोड्न खोज्यो, समझदारीअनुसार बन्न थालेको संविधानसमेत अन्तिम बिन्दुमा रोक्न खोज्यो । तर, त्यो सफल भएन । अन्तत: उसको प्रयासले प्रधानमन्त्रीको निर्वाचनमा रङ देखाइहाल्यो । परिणामस्वरूप नेपाली कांग्रेस प्रमुख दलसँगको भद्र सहमति तोडेर प्रधानमन्त्रीकै प्रतिस्पर्धामा उत्रिन पुग्यो । एमालेका अध्यक्ष केपी ओलीको नेतृत्वमा सरकार त बन्यो, तर सोह्रबुँदेका ‘आर्किटेक्ट’हरू चाहिँ एक–अर्काका विरुद्ध खडा भए । अरू त अरू संविधानसभा बहिष्कार गरेर आन्दोलनको मसाल जलाइरहेका दल पनि रातारात काठमाडौंमा भोट हाल्न आए ।
१६ बुँदेलाई मन नपराउने शक्तिलाई ओली नेतृत्वको सरकार गठन नै चुनौती भयो । तसर्थ, सुरुबाटै तोड्ने प्रयास थालियो । नेपाली कांग्रेसको जिनमा त ‘सत्ता’ छँदै छ । ऊ सत्ताबाहिर बस्नै सक्दैन । आन्दोलनरत मधेसी नेताको पनि मानसिकता के छ भने जबसम्म ओली सरकार रहन्छ, तबसम्म हामं्रो मुद्दा कुनै हालतमा सम्बोधन हुँदैन । त्यसैले उनीहरू कमसेकम ओली सरकार गिराएर आफ्नो ‘इगो’ शान्त पार्न चाहन्थे । वास्तवमा मधेसीका मागको एउटा लेभलमा सम्बोधन गर्न नदिने त शेरबहादुर देउवा पनि हुन् नि । सुदूरपश्चिम जहाँबाट आन्दोलनको ज्वाला उठ्यो, त्यहाँको सीमांकनको विषयमा रौंबराबर दिन्न भन्ने देउवा हुन् । तर, मधेसी मोर्चा यो गठबन्धनप्रति अलि बढी आक्रामक तर कांग्रेसप्रति अलिक उदार देखिन्छ । त्यसकारण यसको राष्ट्रिय तथा अन्तर्राष्ट्रिय आयाम पनि छ ।
गठबन्धन संस्कृतिको अभाव
नेपालको राजनीतिमा रहेको एउटा मुख्य अभाव भनेको ‘गठबन्धन संस्कृति’को पनि हो । अहिले एमाओवादीले भनिरहेको छ, प्रधानमन्त्री ओली गठबन्धनको संस्कृतिअनुसार चलेनन् । वास्तवमा गठबन्धन बनाउनु मात्र ठूलो कुरा होइन । गठबन्धनले सोहीअनुसारको संस्कृतिको माग गर्छ । जस्तै, भारतमा पहिले कांग्रेस एकलौटी सरकार चलाउने गथ्र्यो, गठबन्धनमा हिँड्दैनथ्यो । तर, एनडिएले प्रधानमन्त्री अटलविहारी बाजपेयीको नेतृत्वमा पाँच वर्षसम्म सफलतापूर्वक गठबन्धन चलाएर देखाइदियो । अचम्म त के भने भारतीय जनता पार्टीजस्तो दक्षिणपन्थी शक्तिसँगको एनडिए गठबन्धनको अध्यक्षता कहलिएका समाजवादी नेता जर्ज फर्नान्डिजले गरे । कांग्रेसले उक्त गठबन्धनबाट पाठ लियो । २००४ मा कांग्रेस पनि युपिए बनाएर गठबन्धनमा उत्रियो । तसर्थ, गठबन्धनमा गएपछि पार्टनरहरूको भावना तथा इगोलाई विचार गर्न आवश्यक छ । विचार गरिएन भने गठबन्धन अघि बढ्न सक्दैन । प्रधानमन्त्री भइहालेँ, प्रधानमन्त्रीय प्रणाली हो, जे मन लाग्यो गर्छु भन्यो भने पार्टनरले विकल्प खोज्न थाल्छ ।
अहिलेको परिस्थिति सिर्जना हुनुमा यही संस्कृतिको अभाव पनि कारण हो । अहिलेको स्थितिमा सबैभन्दा ठूलो पार्टनर जो हट्नेबित्तिकै गठबन्धन भत्कन्छ, उसको समेत भावना ख्याल नगर्दा ओली सरकार दुर्घटनाको डिलमा पुगेर जोगियो । तेस्रो पार्टी भए पनि एमाओवादीसँग कतै न कतै सत्ताको चाबी छ । भलै उसले त्यसलाई कसरी प्रयोग गर्छ भन्ने उसको बुद्धिमतामा निर्भर गर्ने कुरा हो । गठबन्धनको संस्कृतिअनुसार एमाओवादीका गुनासालाई सम्बोधन गर्न जरुरी हुन्थ्यो । एमाओवादी कतिपय सन्दर्भमा, जस्तै मधेसीहरूको मागमा पेलिएर बसेको छ । मधेसका कतिपय मुद्दामा उसको सहानुभूति छ तर प्रधानमन्त्री सुन्न चाहँदैनन् । यो त गठबन्धन संस्कृति भएन । प्रधानमन्त्रीको एउटा सोच होला, उनको सोच ठीकै पनि होला । तर, मैले जे सोचेँ, त्यही ठीक भन्यो भने त्यसले गठबन्धनलाई अगाडि लैजाँदैन ।
अब के ?
यी यावत् पृष्ठभूमिका कारण सत्ता गठबन्धन संकटमा परेको हो । यो गठबन्धनलाई कायम राख्दै लैजाने एउटा प्रमुख उपाय सहमति गरेका काममा तीव्रतापूर्वक लाग्नु हो । यो गठबन्धनले एउटा वैचारिक आधार राष्ट्रवादलाई बनाएको छ । एउटा लेभलसम्मको राष्ट्रवाद जरुरी छ, तर त्यसको मन्डलेकरण भयो भनेचाहिँ खतरा हुन्छ । केही डेलिभर नगर्ने राष्ट्रवादले अन्तत: घाटा नै हुन्छ । राष्ट्रवाद सबल आर्थिक आधारमा खडा हुनुपर्छ । भावनाले मानिस केही समय अडिन सक्छ, दीर्घकालसम्म टिक्न सक्दैन । कुनै अडानमा उभिन पनि सामथ्र्य बनाउन आवश्यक हुन्छ ।
मुलुकका चुनौतीलाई बुझेर त्यसलाई सामना गर्ने ढंगले काम हुनु जरुरी छ । त्यो कुरामा आवश्यक तदारुकता देखिएन । पुनर्निर्माणको काममा देखिएको सुस्तता निन्दायोग्य छ । पुनर्निर्माणको काममा जुन भिजन हुनुपथ्र्यो, त्यो कहीँ देखिएन । नेपालको प्रशासनयन्त्र दैनन्दिनका काम गर्न पनि यत्रतत्र चुकेको देखिन्छ । अरू त अरू सामाजिक सुरक्षाको भत्ता त समयमा डेलिभर गर्न नसकेको अवस्थामा बिचरा गाविस सचिवहरूलाई  पुनर्निर्माणको भारी बोकाइएको छ । योभन्दा गैताल अरू के हुन सक्छ । पाँच वर्षका लागि शिक्षित तर बेरोजगार युवालाई थोरै तालिम र उचित पारिश्रमिकसहित अभियानात्मक रूपमा परिचालन गर्नेसम्मको भिजन पनि देखाउन सकेन । नेपाली सेनालगायत अन्य सुरक्षा निकायलाई युद्धस्तरमा परिचालन गर्न केले रोकेको छ ? वर्तमान प्रधानमन्त्री सत्तामा आएपछि मलाई लागेको थियो, नेपालको राजनीतिमा हास्यचेत हरायो तर यो मामिलामा भने उनले निराश बनाएनन् । तर, यतिवेला जब कि काम बोल्नुपथ्र्यो मुख मात्र बोल्यो । टरेको संकटलाई सबक ठानेर अघि नबढ्ने हो भने यसको पुनरावृत्तिको खतरा पुन: दोहोरिन बेर लाग्नेछैन ।
यो गठबन्धनमा मुलुकमा ठूला वामपन्थी शक्ति सामेल छन् । तसर्थ, यो गठबन्धनको असफलताले पछिसम्म नेपालको वामपन्थी शक्तिको सम्भावनालाई असर गर्छ । उसै पनि मुलुकको आवश्यकतालाई बुझेर सोहीअनुसार एजेन्डा बनाई अघि नसर्ने हो भने नेपालमा पनि भारतका वामपन्थीको जस्तो अवस्था आउन सक्छ । त्यहाँ स्वतन्त्रतापछि वामपन्थी उल्लेख्य शक्ति थिए । तर, बिस्तारै उनीहरू नगण्य शक्ति भए । अहिले त कांग्रेस–आईभन्दा दक्षिणपन्थी शक्ति सत्तामा आइपुगेका छन् । नेपालका वामपन्थीले पनि समयमै सोचेनन् भने समयक्रममा नेपाली जनतामा तिनको क्रेज हराउन सक्छ र नेपाली कांग्रेसको विकल्पमा वामपन्थी होइन, दक्षिणपन्थी शक्ति अघि आउने सम्भावना प्रबल छ ।(प्राध्यापक पोखरेलसँग वार्तामा आधारित)