
﻿मिस्टर जीएम रावसंस्थापक, जीएमआर कम्पनी
प्रायः नेपाली नेतालाई खुला पत्र लेखेर बेथितिको अन्त्य गर भनेर सुझाव दिन चाहने मेरो मन त्यतिबेला ढक्क भएर फुल्यो, जतिबेला नेपालको माथिल्लो कर्णाली परियोजना आफ्नै हातमा लिन जीएमआर कम्पनीले ब्रिफकेस बोकेर नेताको घर घर हिँडेको थाहा पाएँ । तिमी भारतको बैंग्लोर निवासी हौ भने म पनि नेपाल निवासी हुँ । तिम्रो नांगो र भद्दा चलखेल रोक्ने अधिकार मजस्तै हरेक नेपाली मन र स्वाभिमान भएकालाई छ । भारतको शोषण र नांगो पुँजीवादको वर्णशंकर भएर जन्मेको तिमी क्षेत्रफलका आधारमा कम जनसंख्या भएको देश नेपालमा आफ्नो कुरुप र चरम शोषणको अध्याय सुरु गर्दै छौ ?
भारतकै बैंग्लोर, जहाँको निवासी तिमी हौ, त्यतै फर्कौं, भारतको दोस्रो प्रदूषित सहर हो । दिनमा ५ देखि ७ घन्टा लोडसेडिङ, दोस्रो धेरै बलात्कार हुने सहर । जहाँ शुद्ध खाने पानीको अभावमा हरेक वर्ष तीन लाखभन्दा धेरैको मृत्यु हुन्छ । बिजुलीको अभाव भएर तिम्रा मेट्रो रेलहरू ठप्प हुन्छन् । तेलबाट चल्ने गाडीले निकाल्ने धुलो र धुँवाको प्रदूषणले हरेक तीनमध्ये एक नागरिक श्वासप्रश्वाससम्बन्धी रोगले ग्रसित छन् । मेरो पहिलो प्रश्न तिमीलाई, तिम्रै राज्यमा ‘अर्कावती’ ‘वृषभती’ र ‘काभेरी’ नदी छन् । तिनीलाई ढल बोक्ने मात्र बनाएका छौँ, तर नेपालको स्वच्छ नदी कर्णालीमा आँखा किन गाडेका छौ ?

तिमी एक निर्माण कम्पनी हौ, १० हजार भारतीय मजदुरलाई अन्तर्राष्ट्रिय मापदण्डको भन्दा कम तलब दिएर दास बनाएर राखेका छौ । तिम्रो दक्षता भनेको घर, बिल्डिङ र एअरपोर्टहरू बनाउने हो । थ्री गर्जेज जस्तो तिमी जलविद्युत् आयोजनाको जानकार होइनौ । तिमीले बनाएको दिल्ली अन्तर्राष्ट्रिय विमानस्थलको जग्गा अधिग्रहण विवादमा तीव्र रूपमा फस्यौ अनि ४३५ मूल्य वृद्धि गरेर आयोजना बनायौ, सायद नेपालीहरू जानकार नहोलान्, त्यसमा तिम्रो ५४५ सेयर थियो । एएए मोडलमा बनाइएको सो आयोजना हालसम्मकै तिम्रो धेरै घोटाला भएको आयोजना हो । त्यही भएर तिम्रै देशको हाइकोर्टमा तिम्रोविरुद्ध मुद्दा चलिरहेको छ, तिमी तारिख थाम्न जान्नौ र ?
गण्डकी, कोसी र कर्णाली नै नेपाल हुन् । यसमा तिम्रो हस्तक्षेप भनेको नेपालमा तिम्रो हस्तक्षेप हो र यसलाई कुनै पनि स्वाभिमानी नेपालीले स्विकार्न सक्दैन । संगीन परिस्थितिको फाइदा उठाएर, तरल राजनीतिको फाइदा उठाएर, नेपालका आफ्नै दाजुभाइहरू लडेको स्थितिको फाइदा उठाएर तिम्रो जुन कुत्सित मनसाय नेपालतर्फ बढेको छ, यसलाई बेलैमा व्यवस्थापन गर्ने प्रयास गर । यो बुझ कि सबै नेपाली लैनचौर छिरेर तिम्रो दूतावासको रक्सी पिउँदैनन् । तिम्रो मासुभात र रक्सी खाने केही झड्केला नेपाली नागरिकताधारीले ल्याप्चे हान्दैमा देशका नदीहरू तिम्रा हुन सक्दैनन् ।
जसरी तिमीले तिम्रो ‘बिजनेस प्रोटोकल’ बिर्सेर ‘र’ को निर्देशनमा नेपालको पानीका स्रोत कब्जा गर्ने मिसनमा सामेल छौ, त्यसै गरेर नेपालमै जन्मेका नेपाल आमाका रोगले आफ्नो ‘राजनीतिक प्रोटोकल’ बिर्सेर तिमीलाई आफ्नो अस्तित्व लिलामी गर्दै छन् । हामी प्रोटोकलको ख्याल राख्नेहरू तिमीहरूको यो लुकाछिपीलाई धेरै हेरेर बस्न सक्दैनौं ।
माथिल्लो कर्णाली जसलाई रिजर्भवायर बनाएर करिब ४१ सय मेगावाटको आयोजना बनाउन सकिन्थ्यो, त्यसलाई १५५ मेगावाटमा सहमति गरेर अहिले फेरि दोस्रोपटक ‘रनिङ रिभर’ बाट ९०० मेगावाट निकाल्ने सम्झौतामा कुरो मिल्यो । नेपालको आवश्यकता भनेको हिउँदमा पनि उत्तिकै डेलिभरी गर्न सक्ने कुलेखानी जस्तै आयोजना हुन् । २७५ सेयर दिएर १२५ बिजुली दिने तिमीहरूको मिलिभगत कुनै पनि नेपालीलाई सह्य हुनेछैन । महाकाली सम्झौतामा सूर्य पश्चिमबाट उदाँउदैन भनेर महान अभिव्यक्ति दिएका ओली ०६४ सालमा पहिलोपटक र ०७२ सालको मंसिरमा दोस्रोपटक तिमीहरूसँग सम्झौता गर्दा फड्के किनाराका साक्षी थिए । अहिले त्यसलाई आफ्नै नेतृत्वमा तिमीहरूलाई नै सुम्पदै छन् भन्ने सुन्नमा आएको छ । कतिवटा बि्रफकेस बोकेर कतिजनाको घर-घर पुगेका छौ तिमीहरू, त्यसलाई समयले छर्लंग बनाउने छ ।
यहाँ त कर्णालीको मात्र कुरा सतहमा आएको छ । माथिल्लो मस्र्याङ्दी-२ मा भएको तिम्रो संलग्नताबारे कमैलाई जानकारी होला । त्यो पनि ६०० मेगावाटकै प्रोजेक्ट हो । त्यो पनि निर्यातमुखी आयोजना नै हो । यहाँको पानी फ्री मा दोहन गरेर बंगलादेशलाई बिजुली बेच्ने योजना तिमीले जसरी बनाएका छौ, त्यसमा हाम्रा भनिएकाको लिलामी लगाएर सम्झौता गराइएको छ त्यसको भण्डाफोर गर्न हामी लाग्ने छौं । एक दिन जब रहस्यको पर्दा उघारिन्छ, त्यतिबेला नेपालमा न तिम्रो कम्पनी रहन्छ न त तिम्रा झड्केला सन्तान नै रहनेछन् ।
नेपालको जनसंख्याकै हाराहारीमा तिम्रा देशका नागरिकहरू भोकै सुत्ने गर्दछन् । तिम्राजस्ता अरु एक-दुईवटा कम्पनीहरूले गरिब भारतीयलाई दास बनाएर कमाएको पैसालाई जब प्रतिव्यक्ति आयको कुरा आउँछ, सबै गरिब भारतीयहरूको औसतमा कुरा गरेर विश्वमा डंका पिट्ने काम गर्दछौ । सक्छौ भने नेपालमा लगानी गर्ने पैसा आफ्नै देशमा लगानी गर । कस्मिरबाट बगेका नदीहरूबाट बिजुली निकाल, कलकत्ताको हावडा पुल मर्मत गर, आफ्नै चेलीहरूको सुरक्षा गर जसको हरेक सेकेन्डमा बलात्कार हुने गर्दछ । रोडहरू बनाउ, आफ्नै देशको भोकमरी हटाऊ । हामीलाई त के छ र, जब विश्वमा ४७ वटा देशहरू मात्र स्वतन्त्र थिए, तीमध्ये एउटा देश नेपाल थियो । हामीले त्यही इतिहासलाई सम्झेर स्वाभिमानको आँसु पिएर बस्न तयार हुन सक्छौं, तर पुर्खाहरूले रगत बगाएर बचाएका नदीहरू यसरी कौडीको भाउमा बेचेर कथित सम्पन्नता हासिल गर्न सक्दैनौं ।
हामीले विदेशी लगानीलाई निरुत्साहित गर्न पटक्कै खोजेको हैन । हामीले त लगानी भित्र्याउने नाममा नदी पूरै भारतको पोल्टामा पार्ने खालको सम्झौताको विरोध गरेको हो । राष्ट्रवादी बनेको ओली सरकार र मौसमी राष्ट्रवादको नारा घन्काउने च्याउसरि खुलेका राजनीतिक पार्टीबाट यसको उत्तरदायित्वको जवाफ लिन त बाँकी नै छ । आन्तरिक रुपमा हामी आफैं बेथितिको सिकार भएको पक्कै हो तर यही मौका छोपेर धमिलो पानीमा माछा मार्ने सपना देख्ने भारतीय राजनीतिक स्वार्थमा चल्ने तिमी जस्ता कम्पनीहरूलाई यही खुला पत्रमार्फत सबै स्वाभिमानी नेपालीको प्रतिनिधित्व गरेर म चुनौती दिन चाहन्छु, तिमीहरूले बेलैमा नेपाल छोडेर जाउ । पैसाको निम्ति आत्मा बेच्नेहरूको देश होइन यो ।
हाम्रो विडम्बना नै भन्नुपर्छ, मन्त्रीहरूलाई हल्ला गर्नका लागि मात्र चीनको सिमानामा पठाएर आफू भारत जान खुट्टो उचालेर तिमीहरूले दिएको बि्रफकेसको सोझो गर्ने पारा देखाएका छन्, हाम्रै प्रधानमन्त्रीले । बाहिर हल्ला नगर्ने सर्तमा फेरि पनि ऊर्जासम्बन्धी कुनै सन्धि गरिनेछ र नेपालका केही नदी हस्तान्तरण गरिनेछ । तर तिमीहरूले हाम्रो यस्तो विडम्बनाको फाइदा उठाएर हाम्रोविरुद्धमा गरिने कुनै पनि सम्झौता सह्य हुने छैनन्, यसलाई तिमीले चाहे सुझावको रुपमा लिन सक्छौ, चाहे चेतावनी Û जेसुकै गर, तर हाम्रो स्वाभिमानमा हस्तक्षेप नगर ।
अन्त्यमा यो खुलापत्रको सन्देश प्रधानमन्त्रीले भारत भ्रमण जाँदा लिएर जाऊन भन्ने चाहन्छु । यसबाट उनीहरूलाई हाम्रो जनताको स्ट्यान्डर्ड के हो भन्ने कुरा प्रस्ट होस् । यसमा उठाइएका र तमाम अरु लेखहरूमा थुप्रै नेपालीले उठाएका कुराहरूको छिटोभन्दा छिटो सम्बोधन होस् र देशले मध्यम स्तरीय आयोजना राष्ट्रकै पुँजीबाट सञ्चालन गर्न प्राथमिकता देओस्, भारतीय लगानी भित्र्याउने नाममा दीर्घकालीन रूपमा हामी आर्थिक उपनिवेश बन्ने खालको सम्झौता कतै नहोस् ।
ईश्वर अर्याल
(यो पत्र लेखकको निजी विचार हो- सम्पादक)