
﻿नेकपा एमालेको नवौँ महाधिवेशन विचार निर्माणको सवालमा, पार्टीको संगठनात्मक सिद्धान्तको सवालमा र राष्ट्रलाई निकास दिने सवालमा ऐतिहासिक महाधिवेशनका रूपमा चित्रित हुन पुग्यो । यी प्रमुख विषयमा महाधिवेशनले सही निष्कर्ष निकालेको छ । महाधिवेशनका निष्कर्ष युगान्तकारी खालका छन् ।विचार निर्माण
एमालेले मदन भण्डारीको नेतृत्वमा पाँचौँ राष्ट्रिय महाधिवेशनदेखि विचार निर्माणको नयाँ अभियान आरम्भ गर्‍यो, जतिवेला माक्र्सवाद असफल भयो भनेर अतिवादी र साम्राज्यवादीले संसारभर प्रचार गरिरहेका थिए । रसिया र पूर्वी युरोपलगायत समाजवादी राष्ट्रहरू ढलिरहेका थिए । समाजवादी किल्लामा संकटको अवस्था थियो । विश्व कम्युनिस्ट आन्दोलनले ठूलो चुनौतीको सामना गर्नु परिरहेको थियो । यस सन्दर्भमा नेपालमा अब कसरी अघि बढ्ने भन्ने द्विविधा र संकट थियो । अर्थात् विश्व कम्युनिस्ट आन्दोलनबाट शिक्षा लिएर नेपालको कम्युनिस्ट आन्दोलनको रक्षा कसरी गर्ने भन्ने ज्वलन्त प्रश्न हाम्रा सामु खडा थियो । त्यो संकटको घडीमा त्यतिवेला मदन भण्डारीले हिम्मत र साहस गरे । उनले समाजवादी देशहरू र कम्युनिस्ट आन्दोलनका समस्या खोजी गरी हाम्रो सन्दर्भमा तिनको समाधानको उपाय निकाल्ने काम गरे ।
वास्तवमा, माक्र्सवाद असफल भएको थिएन, यसको प्रयोगमा केही समस्या देखिएका मात्र हुन् । समाजवाद जनपक्षीय व्यवस्था हो । तर, त्यसको प्रयोगमा कतिपय देशले गल्ती गरे । कम्युनिस्ट आन्दोलन आफैँमा समाज परिवर्तनको मार्गनिर्देशक सिद्धान्त हो । त्यसमा केही समस्या देखिएको भए सुधार्नुपर्छ भन्ने निष्कर्षमा भण्डारीको नेतृत्वमा हामी पुग्याँै । त्यस आधारमा कम्युनिस्ट आन्दोलनभित्रका समस्या र समाधानका सूत्रका रूपमा पार्टीको पाँचौँ महाधिवेशनमा ‘जडसूत्रवाद र विसर्जनवादको विरोध गरौँ, माक्र्सवादको सिर्जनात्मक प्रयोग र विकास गराँै’ भन्ने मूल नारा निर्धारण गरियो । पाँचौँ महाधिवेनमा हामीले समस्याको पहिचान गरी समाधानको निष्कर्ष दियौँ । एकातिर कम्युनिस्ट आन्दोलनलाई जडसूत्रीय आँखाले हेर्ने र पुरातनवादी तरिकाबाट प्रयोग गर्ने तथा आफूलाई अति क्रान्तिकारी भन्दै माक्र्सवादलाई ‘गायत्री मन्त्र’को रूपमा प्रयोग गर्ने समस्या देखियो । अर्कोतर्फ कम्युनिस्ट आन्दोलनमा समस्या उत्पन्न भएकाले आन्दोलनबाट भाग्नुपर्छ, लोकतन्त्रको नाममा दक्षिणपन्थी लाइन समात्ने विसर्जनवादी समस्या देखियो । क्रान्तिकारिताका नाममा उग्रवाद र लोकतन्त्रका नाममा विसर्जनवाद कम्युनिस्ट आन्दोलनका समस्या हुन् भने त्यसको समाधान माक्र्सवादको सिर्जनात्मक प्रयोग र विकासबाट सम्भव छ भन्ने हाम्रो निष्कर्ष रह्यो ।
माक्र्सवाद ठीक भए पनि त्यसलाई प्रयोग गर्ने तरिकामा केही समस्या देखियो । त्यसैले हाम्रो सन्दर्भमा नयाँ ढंगले सोच्नुपर्छ भन्ने निचोडमा हामी पुग्यौँ । त्यतिवेला अत्यन्तै ठूलो कोकोहोलो मच्चाइयो । मदन भण्डारीको नेतृत्वमा एमाले दक्षिणपन्थी भासमा गयो, संशोधनवादी भयो भन्ने आरोप लगाइयो । तर, मदन भण्डारीले आँटका साथ ‘कम्युनिस्ट दर्शन भनेको पार्टीलाई खोपीको देउता बनाउने होइन, कम्युनिस्ट पार्टीलाई जनताबीचमा नेतृत्वकर्ताको रूपमा स्थापित गर्नुपर्छ र जनताबाट अनुमोदित हुने आँट गर्नुपर्छ’ भने । भण्डारीले हामी कम्युनिस्ट पार्टीकै नाममा निर्वाचन लड्नुपर्छ, पार्टीलाई लुकाएर होइन खुला रूपमा जनताबीच लैजानुपर्छ भने । त्यसवेला पार्टीको झन्डा बदल्ने प्रस्ताव पनि आयो । तर, त्यसको पनि विरोध गर्दै हँसिया–हथौडा अंकित झन्डालई नै बुलन्दीका साथ फहराएर जानुपर्छ भन्ने उद्घोष गरियो । यसको उपजस्वरूप पाँचाँै महाधिवेशनबाट जनताको बहुदलीय जनवादको कार्यक्रम पारित भयो । जनताको बहुदलीय जनवाद (जबज) एकातिर कम्युनिस्ट आन्दोलनलाई लोकतान्त्रीकरण गर्ने अभियान थियो भने अर्कोतिर माक्र्सवादको सिर्जनात्मक प्रयोग गर्ने कुरा पनि थियो । साथै कम्युनिस्ट आन्दोलनको क्रान्तिकारितालाई जोगाउने सवाल पनि थियो । यी तीनवटै कुरामा सचेततापूर्वक जबज आयो । यसर्थ एमालेको जीवनमा पाँचाँै राष्टिय महाधिवेशन विचार निर्माणको प्रस्थानबिन्दु थियो ।
त्यसपछि एमालेमा निकै उतारचढाव भए । मदन भण्डारी हामीबाट बिदा भए । भण्डारीले अघि सारेका विचार जोगिन्छन्, जोगिँदैनन् भन्ने बहसबीचबाट आठाँै महाधिवेशनपछि विचारमा एकमत देखा पर्‍यो । त्यसयता जबजले नेकपा एमालेको कार्यक्रम मात्रै होइन, विचारको उचाइ प्राप्त गर्न पुग्यो । हामीले जबजलाई मार्गदर्शक सिद्धान्तको रूपमा अँगाल्न पुग्यौँ ।
पछिल्लो समयमा नवौँ राष्ट्रिय महाधिवेशन विचारको महाधिवेशनको रूपमा स्थापित भयो । जनताको बहुदलीय जनवादको छहारीमा हामीले समाजको वास्तविक अवस्था र चरित्रमा बहस गर्‍यौँ । समाजको परिवर्तनका लागि आगामी कार्यभार र आन्दोलनको बाटो के हुन सक्छ भन्ने विषयमा पनि बहस भयो । ०६२/६३ को आन्दोलनलाई हेर्ने पार्टीको दृष्टिकोणको विषयमा पनि छलफल भयो । त्यसको निष्कर्ष थियो, नेपाली समाज सामन्तवादबाट मुक्त भयो, समाजको मूल चरित्र पँुजीवादी हो । समाजको मूल अन्तर्विरोध दलाल पुँजीवादसँग छ । पँुजी निर्माण गर्ने र राष्ट्रलाई आत्मनिर्भर अर्थतन्त्रको महायात्रामा लिनु अबको क्रान्तिको दायित्व हो । त्यसरी मुलुकलाई समृद्ध बनाएर पुँजीवादी क्रान्तिको दोस्रो चरणलाई पनि सम्पन्न गर्नु छ । ०६२/६३ को आन्दोलनले पुँजीवादी क्रान्तिको राजनीतिक एजेन्डालाई सफल बनाएको छ, त्यसैले अबको कार्यभार सामाजिक र आर्थिक क्रान्ति हो भन्ने नयाँ र महत्त्वपूर्ण निष्कर्ष निकाल्यौँ ।
त्यस आधारमा पाँचाँै महाधिवेशनबाट आरम्भ भएको एमालेको विचार निर्माणको यात्रा नवौँ महाधिवेशनसम्म आइपुग्दा सफलताको बिन्दुमा पुग्यो । तर, त्यो विचारअनुसार पार्टीलाई गति दिने, नेतृत्वले महाधिवेशनका निष्कर्षलाई जनता कार्यकर्ताबीच त्यही ढंगले स्थापित गर्ने विषयमा केही कमी देखिएका छन् ।संगठनात्मक सिद्धान्त
विचारको आधारमा हामीले संगठनात्मक सिद्धान्तको पनि निरुपण गर्‍यौँ । अबको संगठन पुरानो र परम्परावादी तरिकाले चलाउन सकिँदैन । अव उत्पादनमा आधारित संगठन, सिर्जनामा आधारित संगठन, निर्माणमा आधारित संगठन हुनुपर्छ भन्ने सिद्धान्त हामीले तय गर्‍यौँ । एमालेका कार्यकर्ता माग्दै हिँड्ने, पार्टीको झोला बोकेर मात्रै हिँड्ने खालका होइनन्, बरु हरेक नेता–कार्यकर्ता उत्पादनसँग जोडिनुपर्छ, जनताबीचमा जानुपर्छ । अबको अभियान भनेको सबै नेता कार्यकर्ता उत्पादनमा लाग्ने र राजनीति पनि गर्ने, आफू सम्पन्न बन्ने, समाज र राष्ट्रलाई पनि सम्पन्न बनाउने हो । हामीले पार्टीलाई जनताको पार्टी, विकास निर्माण र समृद्धिमा केन्द्रित पार्टीको रूपमा विकास गर्ने निष्कर्ष निकाल्यौँ । यद्यपि, महाधिवेशनबाट संगठनको विषयमा जुन नीति, सिद्धान्त र संरचनाको परिकल्पना गर्‍यौँ, त्यसलाई कार्यान्वयन जसरी गरिनुपथ्र्याे, त्यसरी गर्न भने सकिएको छैन । पार्टीभित्र केही समस्या र विकृति पनि देखापरेका छन् । कतिपय सन्दर्भमा गुटबन्दीले पनि टाउको उठाउने गरेको छ । यी विकृति, विसंगति र गुटगत समस्या समाधान गर्नसक्ने र नवौँ महाधिवेशनको आलोकमा पार्टीलाई हाँक्ने हो भने पार्टीका सामु उज्ज्वल सम्भावना देखिन्छ ।राष्ट्रिय राजनीति
संविधान निर्माण गरी क्रान्तिको उपलब्धि संघीय लोकतान्त्रिक गणतन्त्रलाई सस्थागत गर्नु पार्टीको मुख्य राष्ट्रिय कार्यभार थियो । यस काममा हामी सफल भएका छौँ । संविधान निर्माण राष्ट्र र एमालेको पनि मुख्य कार्यभार थियो । सहमतिका लागि पार्टीले कतिपय एजेन्डामा लचकता अपनाउनुपर्‍यो होला तर नेतृत्व र सम्पूर्ण पार्टीपंक्ति एकढिक्का भएर संविधान निर्माणमा होमियो । एमालेले संविधान निर्माणमा नेतृत्वदायी र अगुवाको भूमिका निभायो । यसरी मात्र अनेकौँ षड्यन्त्रका बाबजुद संविधान ल्याउने एमालेको कार्यभार पूरा भयो । अब एमालेको काँधमा संविधान कार्यान्वयन गर्ने, जनताका समस्या समाधान गर्ने, राष्ट्रलाई आत्मनिर्भर अर्थतन्त्रसहित समृद्धिको दिशामा अघि बढाउने जिम्मेवारी छन् । ती जिम्मेवारी पूरा गर्ने अभियानको नेतृत्व पनि एमालेले गर्नुपर्छ ।
नयाँ संविधानपछि नयाँ सरकार बन्यो । सरकार गठनसँगै सरकार चौतर्फी घेराबन्दीमा पर्‍यो । नाकाबन्दी वा अन्य दबाबका बीच विदेशी शक्तिसामु सरकार झुकेन । जनतालाई त्यसले उत्साही बनायो । संकट, पीडा र समस्याका बीचमा पनि जनता सरकारविरुद्ध गएनन् किनभने उनीहरूले यो सरकार राष्ट्रवादी हो, देशभक्तिपूर्ण अडान राखेको छ, भारतले नाकाबन्दी गर्दा पनि झुकेन भन्ने निकर्ष निकालेका छन् । यो अत्यन्तै सुन्दर पक्ष हो । अर्कोतर्फ जनतालाई राहत दिने, संकटबाट मुक्त गरेर उत्साह दिने खालका कुरामा जनतामा जुन आशा र अपेक्षा थियो त्यो भने पूरा हुन सकेको छैन । जति बोलिन्छ, भाषण गरिन्छ, प्रतिबद्धता जनाइन्छ, त्यसअनुरूप व्यवहारमा जनताले महसुस गर्न सकेका छैनन् । त्यसले गर्दा हामीले संविधान निर्माणपछि जुन ढंगले राष्ट्रलाई नयाँ गति दिने कुरा गरेका थियौँ, त्यस विषयमा समस्या हुन्छ कि भन्ने आशंका पैदा भएको छ ।
तत्कालका लागि नाकाबन्दीका सन्दर्भमा सरकारले निर्णायक टुंगो गर्नुपर्छ । भारततर्फको नाकाबन्दी खुलाउन पहल गर्नुका साथसाथै उत्तरतर्फको विकल्पमा पनि सरकारले साँच्चै देखिने खालका ठोस काम गर्नुपर्छ । समस्या समाधानको सूत्र के हुनसक्छ भन्ने खोजी गर्नुपर्छ । देशभित्रका सम्भावना र विकल्पको पनि खोजी गरेर आत्मनिर्भर बन्ने बाटोमा पनि जानु जरुरी छ । नयाँ संविधानमाथि चुनौती छन्, ती चुनौतीलाई सामना गर्दै संविधान कार्यान्वयन गर्ने ढंगले जाने अर्को महत्त्वपूर्ण विषय हो । यस्ता विषयमा ध्यान दिन सक्यो, पार्टी र सरकारबीचमा समन्वय हुन सक्यो, पार्टीको निर्देशनअनुरूप सरकार चल्न सक्यो भने निश्चित रूपमा यो सरकार सफल हुन सक्छ ।निष्कर्ष
अहिले देखिएका समस्याको समाधानका लागि नेतृत्वले पार्टीभित्र विश्वासको वातावरण बनाउनुपर्छ । अहिले एमालेको पार्टी नेतृत्व, संसदीय दलको नेता र प्रधानमन्त्री एउटै व्यक्ति हुनुहुन्छ । त्यसकारण पार्टी र दल तथा पार्टी र सरकारबीच अन्योन्याश्रित सम्बन्ध हुनुपर्छ । एमालेले चुनावी घोषणापत्रमा गरेका प्रतिबद्धता सबै पूरा नहोलान् किनकि यो संयुक्त सरकार हो । यसमा राप्रपा नेपालदेखि फोरम लोकतान्त्रिकसम्मका दल छन् । तर, दुई कम्युनिस्ट पार्टी सरकारको निर्णायक तहमा रहेका वेला हाम्रा घोषणापत्र लागू गराउन जोड दिनैपर्छ । कमसेकम नौमहिने सरकारमा एमालेले ल्याएको आफ्नो गाउँ आफँै बनाऔँ, वृद्धभत्ताजस्ता कार्यक्रमलाई निरन्तरता दिनुपर्छ । यो सरकारले गरिब, दु:खी, पीडित जनताका निम्ति ठोस रूपमा यो काम गर्‍यो भन्ने महसुस जनतालाई गराउनुपर्छ ।(एमाले पोलिटव्युरो सदस्य ज्वाला संसद्को अर्थ समिति सभापति हुन्)