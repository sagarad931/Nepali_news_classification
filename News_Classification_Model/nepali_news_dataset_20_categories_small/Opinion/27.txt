
﻿
तीनपाथी मकैको भारीजत्रो
ब्याग भिरेर
विद्यार्थी भाइ
अब चढ्नेछ
मेरो मोटर
र भन्नेछ–
‘गुरुजी
अलि फास्ट ड्राइभ गर्नुस् न
क्लास पुग्न ढिलो हुन्छ’
स्कुलको गुरुले
कहाँ पुर्‍याएर छाड्ने हुन्
उसलाई थाहा छैन
तर मैले
हरेक पटक उसलाई
गन्तव्यमा पुर्‍याइदिएकै छु
स्कुलको गेटमा उभिरहेको
त्यो बुढो मास्टर
आज पनि चढ्नेछ
मेरै मोटर
र, उसैगरी भन्नेछ–
‘गुरुजी,
आज अलि हतार छ
छिटो हाँक्नुस् है ?’
हतारमा बाँडेको ज्ञानले
उसका कति विद्यार्थी
जिन्दगीको परीक्षामा पास भए
सायदै सम्झन सक्छ ऊ
तर म
उसको हरेक हतारमा
पास भएकै छु
नत्र ऊ
आज पनि
मेरै मोटर ढुकेर किन बस्थ्यो ?
आज पनि
उही डाक्टरसाब
रक्सीले झ्यापजस्तो
रातो–रातो आँखा बोकेर
कुरिरहेको छ मेरै मोटर
अब चढ्नेछ ऊ पनि
र, सुस्तरी भन्नेछ–
‘रातभरको अप्रेसनले थकित छु
अलि फास्ट हाँक्नु है गुरुजी ।’
उसको अप्रेसन थियटरबाट
आजसम्म
कति बिरामी
नयाँ जीवन लिएर फर्के
र कतिले
जीवन त्यहीँ बिसाएर गए
गन्ती नहुन सक्छ ऊसँग
तर म
प्रत्येकपटक
उसलाई
सकुशल गन्तव्यमा पुर्‍याइरहेकै छु
अब आउने
पहिलो घुम्तिनेर
उभिरहेको हुनेछ
कालो कोटमा छाँटिएको
एकजना वकिल
आज पनि
ऊ उसैगरी भन्नेछ–
‘गुरुजी,
अलि चाँडो जाऊँ है
आज मेरो मुद्दा
पहिलो नम्बरमा परेको छ ।’
आजसम्म
उसले
कति थान मुद्दा जित्यो या हार्‍यो
त्यो
उनैले सम्झिऊन्
तर मैले
उसलाई हरेकपटक जिताएकै छु
यो सहरको
नामी नाट्यघरको झकिझकाउ गेट
जहाँ सधैँ
मञ्चन भइरहेको
र आउनेवाला नाटकको
दुइटा पोस्टर झुन्डिरहेको हुन्छ
त्यहीँनेर
उभिरहेको हुनेछ
मन्त्रालयको उही सुब्बासाब
चढ्नेछ ऊ पनि मेरै मोटर
र, खेल्न थाल्नेछ क्यान्डिक्रस
बीच–बीचमा चिच्याउनेछ ऊ–
‘ए भाइ,अलि बिस्तारै चला
यति चाँडै मर्ने मन छैन हामीलाई ।’
हो,
यो रुटको
पहिलो यात्री उही हो
जसलाई अफिस पुग्न
कहिल्यै हतार हुँदैन
फुर्के चउरबाट नाइट बस चढेर याम्बु छिरेदेखि
चारपांग्रेमा जिन्दगी खोजेको पनि
झन्डै २० वर्ष भएछ
यो २० वर्षमा
‘गुर्जन च्याङ्बा’बाट
सबैको प्रिय
‘गुरुजी’ भएको छु म
तर
एउटा प्रश्नले सधैँ
घोचिरहन्छ यो टाउको
किन पाएन
यो देशले
मजस्तै गुरुजी ??