
﻿जेफ किङ्स्टन
म्यानमारको सैन्य जुन्ताले ०१५ को चुनावपछि बल्ल त्यहाँका जनताको इच्छा बुझ्न र पालना गर्न थालेको छ । यद्यपि, त्यसका लागि एक चौथाइ शताब्दीमा दुइटा चुनाव आवश्यक पर्‍यो । दुई महिनाअघिको निर्वाचनमा सत्ताधारी युयिन सोलिड्यारिटी डेभलपमेन्ट पार्टीले तल्लो सभामा केबल ६.८ प्रतिशत सिट जित्न सफल भयो ।
आङ सान सु की र नेसनल लिग फर डेमोक्रेसी (एनएलडी) अन्तत: सैन्य नेतालाई सत्ताच्यूत गरेका छन्, जसले आधा शताब्दीभन्दा बढी समय देशलाई बहकाएका थिए । सु कीको पार्टीले दुवै सदनमा स्पष्ट बहुमत ल्याएको छ । तल्लो सदनमा उक्त पार्टीले २५५ सिट जितेको छ, जबकि सत्ताधारी दलको केबल ३० सिट छ ।
१९९० मा सु कीको पार्टीेले अत्यधिक बहुमत ल्याएको थियो । तर, हठी जुन्ताले परिणाम स्विकार्न अस्वीकार गर्‍यो । सु कीको १५ वर्ष लामो नजरबन्द र जनताको आशाले म्यानमार लामो त्रासदीबाट बाहिर निस्कँदै छ । यो जितका साथै ‘भयबाट मुक्ति’प्रति उनको प्रतिबद्धताका कारण उनी एसियाको ‘वर्ष व्यक्ति’ भएकी छिन् । सेनाको २००८ को विवादास्पद संविधानले उनलाई राष्ट्रपतिको पदबाट वञ्चित गरेको त छ तर उनी जनताको राष्ट्रपति भइसकेकी छिन् ।
लामो समयसम्म अक्षम नेतृत्वबाट पीडित जनतासँग असम्भव लाग्नेजस्ता आकांक्षा छन्, जुन सु की र उनको टिमलाई पूरा गर्न पक्कै सजिलो छैन । सैन्य तानाशाहीले दबाएका विभिन्न आकांक्षाले उल्लेखनीय चुनौती प्रस्तुत गर्नेछन् । अर्थशास्त्रीहरूले भनेजस्तै यो ‘अनिश्चित भविष्यतिरको टेक्ने ढुंगा’ हुनसक्छ । कल्पना गर्नुस् त १९९० मै सैन्य जुन्ताले चुनावी परिणाम स्विकारेको भए र एनएलडीले २५ वर्षमा गरिबी, जातीय तनावका साथै स्वास्थ्य, शिक्षाका अवसर र व्यावसायिक तालिमको अपर्याप्ततालाई सम्बोधन गर्नुपरेको भए ? त्यसैले अब सु की र उनको पार्टीको मुख्य काम भनेको जनताको सामथ्र्यलाई उनीहरूको बृहत्तर जीवनको स्थितिमा सुधार ल्याउन, राम्रा सम्भावना पहिल्याउन र कानुनको शासनलाई कार्यान्वयन गर्नु हो । त्यसकारण, मेलमिलाप मुख्य कार्य हो किनकि एनएलडी अपर्याप्त साधन–स्रोतसहित असजिलो संक्रमणकालमा सरकार चलाउँदै छ । उनीहरूको प्रयत्नलाई ध्वंस गर्न शक्तिशालीहरू लागिरहने नै छन् । जस्तै, जुन्ता समर्थित सैन्य भिक्षुहरूले आदिवासी रोहिग्या समुदायलाई लक्षित गरी मुस्लिमहरूको नरसंहार गरेका छन् । यसलाई नियन्त्रण गर्नु निकै गाह्रो काम हुनेछ ।
सैन्य शक्ति सदनभित्र अझै पनि शक्तिशाली उपस्थितिमा छ किनभने यसले २५ प्रतिशत सिट रिजर्भ गरेर ३० सिट जित्न सफल भएको छ । जुन्ताको समयमा भएका मानवअधिकार उल्लंघनका घटना, तिनका सन्देहास्पद लेनदेन आदिलाई बढी उछालियो भने सैन्य कु जस्ता घटनामार्फत प्रजातन्त्रलाई फेरि धरापमा पार्न सक्छन् ।
इन्डोनेसियाले १९९८ मा सत्ताबाट तल झरेपछि लोकतान्त्रीकरणमा ठूलो सफलता हात पारेको छ किनकि सैन्य सुधारवादीहरूले ‘ब्यारेक फिर्ता’ नीतिलाई अंगीकार गरेका छन् । लगत्तै, सेनाले संसद्मा २० प्रतिशत सिटको दाबी पनि छाडेको छ । तैपनि, त्यहाँको सेना उनीहरूका निहित स्वार्थमा धक्का पुग्ने काम हुन थाल्यो भने खुबै सचेत हुने गर्छ ।
किङ्स्टन जापानको टेम्पल विश्वविद्यालयको एसियाली अध्ययनका निर्देशक हुन् ।द जापान टाइम्सबाट 