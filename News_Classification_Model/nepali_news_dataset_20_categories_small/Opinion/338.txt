
﻿नेपालमा हाल ७२ लाख गाईगोरु र ५२ लाख राँगा–भैंसी भएको पशु सेवा विभागको तथ्यांकले देखाउँछ । तर, प्रतिवर्ष जम्मा १७ लाख ३४ हजार मेट्रिक–टन दूध उत्पादन हुन्छ । पशु उत्पादन निर्देशनालयको तथ्यांकअनुसार हाल नेपालमा १२ लाख ५० हजार दुधालु गाई र १० लाख दुधालु भैंसी छन् । उत्पादनको हिसाब गर्ने हो भने हाम्रा स्थानीय रैथाने गाईले औसतमा प्रतिदिन दुई लिटर दूध दिन्छन् भने उन्नत जातका गाईले प्रतिदिन सरदर १० लिटर दूध दिन्छन् ।
त्यसैगरी स्थानीय भैंसीले प्रतिदिन तीन लिटर र उन्नतले प्रतिदिन पाँच लिटर दैनिक दूध उत्पादन गर्ने गरेको पाइन्छ । यसप्रकार प्रतिगाई वा भैंसी हाम्रो उत्पादकत्व निकै कम छ । जम्मा २३ लाखजति दुधालु गाईभैंसीबाट प्रतिदिन जम्मा दुई लिटरको आसपासमा मात्र दूध उत्पादन हुन्छ । यसरी जम्मा दैनिक दूध उत्पादन लगभग ४७ लाख ५० हजार लिटर हुने गरेको तथ्यांक छ । अझ औपचारिक च्यानलमा आउने र प्रशोधन हुने दूध त जम्मा सात लाख ५० हजार लिटर मात्र छ ।
नेपालमा अझै पनि प्याकिङ नगरेको खुला दूधको सेवन व्यापक छ । उपभोक्ता पनि बाक्लो, ताजा र शुद्ध हुने भ्रममा परी खुला दूधतर्फ आकर्षित भएको पाइन्छ । गाउँको कुरा त अलग भयो, तर सहरमै पनि खुला दूधको बिगबिगी छ । फर्म र डेरीवालाहरू पनि बढी मूल्य पाइने हुनाले घर–घर खुला दूध पुर्‍याउन रुचाउँछन् । तर, खुला दूधमा अनेक विकृति छन् । कतिपय डेरी दर्तासमेत नगरेका छन्, जसले कर मात्र छलेका छैनन्, गुणस्तर र मूल्यको मापडण्डअनुसार दूध बेच्दैनन् ।
खुला दूध बेच्ने डेरीको दूधमा जति विश्वास छ, त्यसअनुसार शुद्धता र स्वच्छता छैन । डेरी अनुगमनका क्रममा थुप्रै साना डेरीले प्याकेटको प्रशोधित दूध खन्याएरसमेत खुला भनी बेचेको, चिल्लो पदार्थ निकाल्ले गरेको तथा फोहोर पानी मिसाउने गरेको पाइएको छ । खुला दूधभन्दा प्याकेटको दूध पास्चराइज र होमोजिनाइज गरेको हुँदा यो शुद्ध र स्वस्थ हुनुका साथै कोलिफर्मलगायत किटाणुबाट मुक्त हुन्छ । यसरी एकातिर यसको शुद्धता कायम गर्ने चुनौती छ भने अर्कोतिर दूधको सेवन बढाउन पनि उत्तिकै महत्त्वपूर्ण छ ।
दुग्ध उत्पादक कम हुनुमा पुँजी र प्रविधिको अभाव, उच्च उत्पादन लागत, न्यून नाफा, उत्पादन विविधीकरणको अभाव, बजार व्यवस्थापनको अभाव, अवैध रूपमा न्यून मूल्यमा विदेशबाट कच्चा दूध, पाउडर तथा दुग्ध पदार्थको आयात तथा अन्तर्राष्ट्रिय बजारमा धुलो दूधको मूल्यमा हुने उतारचढाव, उत्पादनसम्बन्धी तथ्यको अभाव, बजारीकरणको क्षमतामा कमी आदि कारण जिम्मेवार छन् । धुलो दूध कारखानाको क्षमता सीमित छ । बढी भएको दूधलाई धुलो बनाउने तथा यसको विविधीकरण गरी विभिन्न परिकार, चक्लेट, मिठाई आदि बनाउन सके दूधको खपत बढाउन सकिन्छ । दूध प्रशोधन तथा विविधीकरण गर्ने नेपालका हालका डेरी पनि बाह्रै महिना पूर्ण क्षमतामा सञ्चालनमा छैनन् । यसका साथै देशभर ६५ जिल्लामा करिब १८५० दुग्ध सहकारी संस्था रहेका छन् । सहकारी क्षेत्र दुग्ध उत्पादन र संकलनमा महत्त्वपूर्ण क्षेत्र रहेको छ ।
दूधको उत्पादन बढाउने चर्चा गरिरहँदा त्यसको खपत वृद्धि गर्नु अर्को चुनौती हो । अस्पतालमा बिरामी भेट्न जाँदा बजारिया अशुद्ध जुस लिएर जानुको साटो बिहान र बेलुका एक गिलास दूध पिउने बानी लगाउने हो भने तथा विद्यार्थीका तुम्लेटमा दूध पठाउने हो भने दूधको खपत बढ्ने मात्र होइन, परिवारका सदस्यको स्वास्थ्यमा ठूलो सुधार हुने थियो ।
दूधका परिकार पनिर, मिठाई, चिज, बटर, दही आदि सेवन शाकाहारी र मांसहारी दुवैका लागि आवश्यक छ । त्यसैले दूधको सेवन बढाउने कार्य स्वस्थता, पोषण र तन्दुरुस्तीको सूत्र हो । यसले धेरै हदसम्म किसानलाई धनी बनाउन तथा देशलाई आत्मनिर्भर हुँदै समृद्धितर्फ अघि बढ्न पनि सहयोग गर्छ ।
दूधको उत्पादन बढाउन उन्नत नश्ल र पशु आहारमा बढी ध्यान किसानले दिनुपर्छ भने शुद्धता र गुणस्तर कायम राख्नु पनि उत्तिकै महत्त्वपूर्ण छ । दूधको खपत बढाउनाले दूध बिदा अन्त्य गर्न सकिन्छ र यसले पशुपालनको क्षेत्रमा ठूलो राहत दिन्छ । दूधको महत्त्वबारे प्रचार–प्रसार गर्ने, उपभोगमा वृद्धि ल्याउने तथा यसको शुद्धताबारे व्यापक जनचेतना जगाउनुका साथै गोठदेखि ओठसम्म स्वच्छ र शुद्ध दूध भन्ने नारालाई सार्थक तुल्याउन राष्ट्रिय दुग्ध विकास बोर्ड, पशु सेवा विभाग, केन्द्रीय दुग्ध सहकारी संघ, डेरी उद्योग संघ, नेपाल डेरी एसोसियसन, दुग्ध विकास संस्थान, दुग्ध उत्पादन क्षेत्रमा क्रियाशील समग्र पशुपालक, नवगठित पशुपन्छी विकास मन्त्रालयलगायत सम्पूर्ण सरोकारवालाले कम्मर कसेर लाग्नुपर्ने देखिन्छ ।
यी यावत् विषयलाई सम्बोधन गर्दै अगाडि बढेमा तीन वर्षमा दूधमा आत्मनिर्भर बन्ने लक्ष्य पूरा हुनेछ । आशा गरौँ, हामीले कहिल्यै दूध बिदा भोग्नु नपरोस् । उपभोक्ताले प्रशोधित दूधको मात्र सेवन गरून् । चाँडै नै गोठदेखि ओठसम्मको सम्पूर्ण दूध, उत्पादन, संकलन, ढुवानी, प्रशोधन र बजारीकरणको प्रक्रियामा दूधको गुणस्तरीयता कायम गर्नेमा सबैको ध्यान जानेछ । जय पशुधन ।(लेखक एमालेनिकट युवा किसान संघका सचिव हुन्)
तपाईंलाई पोखरेलको विचार कस्तो लाग्यो ?     पछि प्रतिक्रिया, आफ्नो नाम र ठेगानासमेत टाइप गरी ३३६२४ मा एसएमएस गर्नुहोस्, प्रतिक्रिया प्रकाशित हुनेछ ।