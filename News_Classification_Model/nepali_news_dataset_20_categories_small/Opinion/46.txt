
﻿
नेपाली समाजको यो एउटा असजिलो पाटोबारे कुरा गर्ने जमर्को गर्दा पनि म उति विश्वस्त भएको छैन कि मैले विषयलाई ठीक ढंगले राख्न सक्नेछु । तर, म घरघरमा र गाउँगाउँमा जे देख्दै छु, त्यसबारे नलेखी मेरो मन मानेको छैन । गएको २५ वर्षमा नेपालको आर्थिक अवस्थामा तीव्र परिवर्तन आएको छ । हामी विश्वका गरिब देशहरूमा पनि तन्नम भएको त साँचो हो तर यसको अर्थ समाज परिवर्तन नै भएको छैन भन्ने पनि होइन । सुदूर हिमालदेखि मधेससम्म र सहरदेखि गाउँसम्म घरघरको अर्थतन्त्रमा परम्परागत आधार खस्केका छन् । नयाँ आधार तय भएका छन् । मानिसको पेसामा आएको परिवर्तन, लाउने, खाने र उपभोग गर्ने कुरामा आएको परिवर्तनसँगै पहिलेका सामाजिक पारिवारिक मूल्य प्रणालीमा पनि परिवर्तन आएको छ । सामन्तवादी या अर्धसामन्ती उत्पादन सम्बन्ध भत्केको छ र समाज पुँजीवादी उत्पादन सम्बन्धतिर धकेलिएको छ । निर्वाहमुखी खेतीबाट निसासिएका युवायुवती मौका पाउनासाथ पुँजीवादी उत्पादनसित गाँसिन बेतोडसँग कुदिरहेका छन् । त्यसले परिवारहरूको परम्पारगत संरचना पनि भत्किन थालेको छ । तर, आर्थिक सामाजिक संरचनामा आइरहेको परिवर्तनलाई व्यवस्थापन गर्न हामीसँग जेजस्ता संरचना र पद्धति विकास हुनुपर्ने हो, त्यसतर्फ भने राज्य र समाजले पर्याप्त हस्तक्षेप गर्न सकेको छैन । यसमध्येको एउटा समस्या हो वृद्धवृद्धाको स्याहारको कुरा पनि ।
पहिले कृषिमा आधारित परिवार थिए । लाहुर जाने या सहर झरेर कमाउने चलन भए पनि घरको खेतीबाली बिगारेर होइन, त्यसलाई भरथेग गर्न बाहिरको कमाइले सहयोग गथ्र्यो । बाबुको कमाइमा छोराले कमाएर थपथाप गथ्र्यो । फेरि परिवार भिन्न हुन्थे र प्रक्रिया दोहोरिन्थ्यो । तर, कृषिमा आधारित परिवारमा वृद्धवृद्धा कुनै न कुनै छोराबुहारीको साथमै रहन्थे । बुढेसकालमा सबैले सम्मान पाएरै जीवन बिताउन पाउने निश्चितता त थिएन तर सामान्यतया रेखदेखबाट वञ्चित पनि हुँदैनथे । ठाउँ र सम्पत्तिको सापेक्षतामा अरूसरहको जीवन जिउन सक्थे । मर्दा पनि सन्तानकै काखमा मर्थे । सामुदायिक भावना बलियो थियो । एक कुल या गोत्रका मानिसले नै टोल र गाउँ बन्ने हुँदा एकअर्काको डर या भरोसा दुवै थियो । कृषि आधारित परिवारमा रहने हुँदा तथा छरछिमेक दाजुभाइ खलकमा बस्ने हुँदा तिनले भर अभरमा सहयोग पनि पाइरहन्थे ।
अहिले जमाना बदलिएको छ भने सबैभन्दा बढी यिनै वृद्धवृद्धाको बदलिएको छ । खासगरी ग्रामीण क्षेत्रमा कृषिकर्म गरेर जीविका गरेका र सन्तानले गाउँ छाडेपछि उनीहरूको पछि लाग्न या घरमा एक्लै जीवन बिताउन बाध्य भएका वृद्धवृद्धाको कहानी कहालीलाग्दो छ । यो कथाको एउटा पाटो भयो । यसको अर्को एउटा पाटो पनि छ । मध्यम वर्गीय परिवारबाट हुर्केर ‘इजी मनी’ मा पहुँच बनाउन नसकेका सामान्य कामकाजी परिवारमा बुढाबुढी भएका आमाबाबुको स्याहार र आफ्ना सन्तानको लालनपालन भयानक समस्या र चुनौती बनेर खडा भएको छ । महँगो स्वास्थ्योपचार र झन् महँगिँदै गएको शिक्षा, सामान्य, थेग्न सकिने र भरपर्दो ‘हाउस मेड सिस्टम’को बिल्कुल अभाव सुत्केरी बिदाको व्यवस्थामा सरकारी तथा निजी क्षेत्रको बेवास्ता र परम्परागत सोचका कारण यो समस्याले परिवारमा ठूलो समस्या खडा गरिदिएको छ ।
केही दिनअघि काठमाडौंको बसमा यात्रा गर्दै गर्दा एकजना गाउँतिरका युवासँग भेट भयो । सञ्चो–बिसन्चो भलाकुसारीपछि उनको पेसाबारे कुरो चल्यो । एउटा ठाउँमा आफ्नै कन्सल्टेन्सी गरेर बसेका उनले समाजशास्त्रमा स्नातकोत्तर गरेका छन्, राम्रै अंक ल्याएर । काठमाडौंमा टिक्न र खुट्टा जमाउन संघर्षरत छन् । पत्नी पनि एउटा जागिर गर्छिन् । आठ महिनाको सन्तान छ । कन्सल्टेन्सी छाड्दा टेक्ने समाउने हाँगो सकिन्छ । पत्नीलाई जागिर छाड्न भनौँ फेरि त्यस्तै जागिर भेटाउन मुस्किल छ । यहीबीच उनकी आमा बिमार भएर गाउँबाट सहर आइन् । उनको अवस्था नाजुक छ । चार महिनादेखि काठमाडौंमा छोराबुहारीसँगै बस्छिन् । तर, आफँैले उठेर आफ्नो स्याहारसमेत गर्न सक्दिनन् । डेराको जीवन । काम गर्ने मान्छे पनि भनेजस्तो पाइँदैन ।
उता घरमा एक्लै थिए बाबु । अलिअलि खेती र एउटा दुहुनो भैँसी पालेर बसेका । केही साताअघि तीस फिटजति अग्लो रुखमा घाँस काट्दै गर्दा हाँगैसहित खसे । उनको मेरुदण्डको हड्डी चिरियो । गाउँलेले उद्धार गरेर पोखरासम्म झारिदिए । उनी पनि उपचारका लागि काठमाडौं आइपुगे । तीन माहिना पूर्णत: ‘बेडरेस्ट’ र औषधि । उनी पनी उही छोरासँग बस्न बाध्य छन् । बाबुआमा स्वास्थ्य समस्याका कारण बाध्यतामा छन् । दिनको ठ्याक्कै १८ प्रकारका औषधि सेवन गर्नुपर्छ दुईजनाले । किन्नै पर्‍यो । ग्यासको अभाव छ । लोडसेडिङ छ । भर्खर आफ्नो करिअरमा लागेका यी ३० वर्षे युवा र उनकी पत्नीको दिनरात यो घनचक्करमा बितेको छ । उनीहरू आफ्नो कर्तव्य पूरा गरिरहेका त छन् तर आफ्नो करिअर के हुने हो भन्नेबारे अन्यमनस्क छन् ।
ती युवकका मातापितालाई नै म चिन्छु । गाउँमा सानो खेतीबाली छ । निकै कडा परिश्रम गरी पसिनासँग पैसा साटेर तिनीहरूले सन्तानको शिक्षाको व्यवस्था गरे । छोराहरूले पनि सरकारी विद्यालयबाट पढेरै राम्रो उन्नति गरे । दुई भाइ छोरा त अमेरिकामा पिएचडी गर्दै छन् । आफ्ना पत्नी र सन्तान उतै लगेका त छन् तर कमाइ राम्रो गर्ने अवस्थामा पुगेका छैनन् । अर्को छोरो पनि राम्रै पढेको छ र भर्खर जीविकाको तानाबानामा छ । अब जोसँग ती बुढाबुढी बसेका छन्, उनको नियमित आम्दानीले उपचार खर्च धान्न सहज छैन । मातापिताप्रतिको कर्तव्य र सन्तानको माया तथा आफ्नो भविष्यप्रतिको चिन्ताको पेलाइमा यिनीहरू काठमाडौंका आममानिसको भिडमा संघर्षरत छन् ।
अर्को परिवार हेरौँ । यो पनि मेरो परिचित परिवार हो । चालीस वर्ष पुग्न लागेको यो साथी शिक्षक छ । पोखरामा आफ्नै कमाइले उभिने प्रयासमा । बिहान पार्ट टाइम । दिनमा दरबन्दीको शिक्षक । साँझ ट्युसन । पत्नी पनि सानोतिनो जागिरे । दुईजना सन्तान छन्, भर्खर हुर्कंदै गरेका । एउटा काखमा, एउटा नर्सरीमा । हेर्दा सामान्य र सहज जिन्दगी ।
काखवालालाई दिनमा स्याहार गर्ने मानिसको खाँचो । यतिले पुगेन, वृद्ध भएका मातापिता उसैसँगै बस्न आएका छन् । दुवै रोगी अशक्त । पिता छन् दीर्घरोगी । दम र निमोनियाबाट ग्रस्त छन् । चिसो झरी पर्नै हुन्न अस्पताल लगिहाल्नुपर्छ । हालै फोन गरेको थियो । बाबु अस्पतालको आइसियुमा रहेछन् । आमा घरमा बिरामी । वर्ष दिनको छोरो बिरामी छ, स्याहार गर्न र औषधि गर्न पनि भ्याएको छैन । समय त बाँड्न पुगेको छैन, पैसाले पुर्‍याउन सजिलो हुने कुरा भएन । तैपनि, उसले हरेस खाएको छैन । भन्दै थियो, यस्तै हो चलेकै छ, नचलेर पो के गर्नु ? ऊ र उसकी पत्नी यो समस्यासँग जुध्दै आफ्ना पारिवारिक र सामाजिक दायित्व निर्वाह गरिरहेका छन् ।
ती वृद्धवृद्धाको पनि विवशता छ । जीवनभर खेतीपाती र केही पेसागत मिहिनेत गरेर सन्तानको लालनपालन गर्दागर्दै बुढेसकाल लागिहाल्यो । पर्याप्त बचत गर्ने सम्भावना थिएन । त्यसमाथि स्वास्थ्यले साथ नदिएपछि कसै न कसैको आड लिन परिहाल्यो । न मनमा पूर्ण सन्तुष्टि न सहज विकल्पहरू । सन्तानलाई लाग्छ, हत्तेरी यो कर्तव्यबाट म च्युत हुन हुँदैन । वृद्धवृद्धालाई लाग्छ यो बुढेसकाल साँच्चै असजिलो पो हुँदो रहेछ । सन्तानका लागि बोझ पो भैयो गाँठे !
म गाउँघरतिर जाँदा देख्छु, केही चिनेजानेकाहरूबीच कुरा गर्दा थाहा पाउँछु अथवा आफ्ना अनुभवबाट बुझ्छु, वृद्धवृद्धा खासगरी महिलाले पारिवारिक तथा अर्थसामाजिक संरचनामा आएको तीव्र परिवर्तनसँग साक्षात्कार गर्न निकै संघर्ष गर्नुपरेको छ । एउटा हिस्सामा त मनोवैज्ञानिक समस्या सिर्जना हुने गरेको छ, जसले सन्तानलाई थप बोझ बोक्नुपर्ने बाध्यता आएको छ । नयाँ पुस्ताका नयाँ आकांक्षा र चुनौती तथा पाइने अवसर खोजी गर्ने लालसा जिजीविषाको अनिवार्य तत्त्व हो, प्रगतिका लागि नभई नहुने हुटहुटी । यस्तो हुटहुटी नहुँदो हो त मानिसहरू अवसर खोज्दै गाउँबाट सहर, सहरबाट महानगरतिर यात्रा गर्दैनथे । अहिले अनेक दु:ख झेलेर सन्तान हुर्काइसकेको तर गाउँको साधारण जीवन र वृद्धावस्थाको सुरक्षा खोजेको वृद्ध पुस्ताले नयाँ पुस्तासँग तालमेल मिलाउन मुस्किल छ । यसको चपेटामा एकातिर बुढाबुढी परेका छन् भने अर्कातिर नयाँ पुस्ता भनिने कामकाजी समूहमा आफ्ना मातापिताको लालनपालन र स्याहार गर्ने काम निकै चुनौतीपूर्ण बन्दै गएको देखिन्छ ।
यी सूचनाको अर्थ हो, हाम्रो कामकाजी उमेर समूहको पुस्तालाई उसका सम्पूर्ण कार्यक्षमतासहित उत्पादनमूलक काममा लगाउने हो भने पारिवारिक जिम्मेवारीको यस पक्षलाई राज्य र समाजले कतै न कतै भरथेग या हिस्सेदारी गर्नुपर्छ । विकसित देशमा, खासगरी युरोपमा बुढाबुढी र अशक्त भएपछि राख्ने स्याहार केन्द्रहरूको जुन व्यवस्था राज्य र समाजले मिलेर गरेका छन्, त्यो अनुकरणीय छ । आफ्ना सन्तान भएका वृद्धवृद्धाले सन्तानसँग बस्न र उनीहरूको अपनत्व महसुस गर्न पाउनुपर्छ । छोराछोरी या सन्तानले पनि आफ्ना मातापिता या हजुरबा हजुरआमाको स्याहार गर्न र उनीहरूलाई आफ्नो जीवनको एउटा हिस्सा बनाउन सक्नुपर्छ । तर, समाज विकासको क्रममा हामी जुन आर्थिक संक्रमणको सामना गरिरहेका छौँ, त्यहाँ सबै परिवार यी कर्तव्य र दायित्व सधैँ निर्वाह गर्न सक्षम हुँदैनन् । त्यसैले या त नर्सिङहोमहरूको व्यवस्था गरेर या घरमा राखेर लालनपालन गर्दा लाग्ने औषधि खर्च या ‘हाउसमेड’ खर्चमा समाज र राज्यले भरथेग गर्न आवश्यक देखिन्छ । यसो नगर्ने हो भने आफ्नो करिअर र पारिवारिक दायित्वबीच पेलिएको कामकाजी पुस्ताले पूर्ण क्षमतामा काम गर्न पाउँदैन । उनीहरूले समाजमा खेल्नसक्ने भूमिका पनि पूर्ण रूपमा खेल्न र आफूभित्रका सम्भावनालाई पूरा उजागर गर्नसमेत सक्दैनन् । राजनीतिको छायामा परेका यी समस्यातर्फ बहस गर्न र नीति निर्माण तहमा हस्तक्षेप गर्न ढिलो हुँदै छ ।