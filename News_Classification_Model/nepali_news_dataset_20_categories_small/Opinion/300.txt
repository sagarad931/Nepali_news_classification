
﻿राष्ट्रियता पक्षधरको गठबन्धन
अहिले वर्तमान सत्ता–गठबन्धनको औचित्य सकियो भन्ने पनि सुनिन्छ । अब नयाँ गठबन्धन बनाउनुपर्छ, यो गठबन्धन भत्काउनुपर्छ भन्ने पनि चर्चा चलेको सुनिन्छ । तर, यो गठबन्धनबारे प्रश्न उठाउनुभन्दा पहिले यो गठबन्धनले के–कस्ता मुद्दा र विषय उठाइरहेको छ भनेर बुझ्नुपर्ने हुन्छ । यदि यस गठबन्धनले उठाएका मुद्दाबारे हामीले उचित बहस गर्न सक्यौँ भने मात्र यसको औचित्य किन छ भन्ने निष्कर्षमा पुग्न सकिन्छ । सबभन्दा पहिले यो गठबन्धन कसको हो भनेर विश्लेषण गरिनु जरुरी छ । एमाले दृढतासाथ भन्न चाहन्छ, यो गठबन्धन संविधानको पक्षमा दृढतापूर्वक उभिएका राजनीतिक दलहरूको हो । संविधानलाई कार्यान्वयन गरिनुपर्छ भन्ने पक्षधरको गठबन्धन हो यो । यो राष्ट्रिय स्वाभिमानको पक्षमा उभिएकाहरूको गठबन्धन हो । छिमेकी मुलुकसँग शताब्दीयौँदेखि भएका असन्तुलित सम्बन्धलाई सन्तुलित बनाउनुपर्छ भन्ने पक्षधरहरूको गठबन्धन हो यो । हामी ज्यादै परनिर्भर भयौँ, अब हामी आत्मनिर्भरताको बाटोमा जानुपर्छ । तब मात्रै राष्ट्रिय स्वाभिमानको पक्षमा दृढतासाथ उभिन सकिन्छ भन्नेहरूको गठबन्धन हो, अहिलेको सत्ता गठबन्धन ।
त्यसकारण यिनै मुद्दामा आधारित भएर अहिलेको गठबन्धन कायम हुनुपर्छ भन्ने हाम्रो जोड हो । यिनै मुद्दा गठबन्धनमा रहेका राजनीतिक शक्तिहरूका साझा एजेन्डा हुन् । यी मुद्दा कुनै पार्टीविशेषका मात्रै होइनन्, सिंगो मुलुकका र आमजनताका पनि मुद्दा हुन् । त्यसकारण यो गठबन्धन मुलुकको हितमा छ । र, यो गठबन्धन अर्को चुनाव नभएसम्म टिक्नुपर्छ भनेर जोड दिइएको हो ।
संविधान कार्यान्वयनका चुनौती
संविधान कार्यान्वयनको विषय सहज छैन, चुनौतीपूर्ण छ, तर असम्भव भने छैन । संविधान जारी त भयो । कार्यान्वयन गर्ने सन्दर्भमा अहिले पनि चुनौती छन् । यो संविधान कार्यान्वयनका लागि अहिले केही कानुन संशोधन गरिनुपर्छ । केही नयाँ कानुन बनाइनुपर्छ । संविधान कार्यान्वयनको प्रारम्भ नै त्यहीँबाट सुरु हुन्छ । केही कानुन त बनेका पनि छन् । तर, त्यसलाई दु्रतगतिमा लैजान अन्य कानुन बन्न आवश्यक छ ।
संविधानमै गरिएको व्यवस्थाअनुरूप नगरपालिका र गाउँपालिकाको संख्या र सीमा सुनिश्चित गरिनु छ । संविधानले व्यवस्था गरेअनुरूप आयोग बनेर केही काम हुँदै छन् । अब दुई सय ४० निर्वाचन क्षेत्रका ठाउँमा एक सय ६५ क्षेत्र बनाउन पनि संविधानले दिएको व्यवस्थाअनुरूप नै अघि बढ्नुपर्छ । निश्चित समयपछि यसको निर्धारण पनि हुनुपर्छ । यो सँगसँगै संविधान कार्यान्वयनका लागि अहिले पनि राजनीतिक तहमा विशेषगरी मेजर पोलिटिकल पार्टीबीच समझदारी बन्नुपर्छ भन्ने एमालेको भनाइ हो । तर, यो समझदारी केका लागि भनेर सबैले बुझ्न आवश्यक छ । यसअघिका घटनाबाट पनि हामीले सिक्नु जरुरी छ । जस्तो कि यसअघि संविधान जारी गर्न जसरी चुनौती थिए । ती चुनौती चिर्न मेजर राजनीतिक दलबीच सहमति जरुरी थियो । अहिले संविधान जारी गर्दा पनि मेजर पार्टीबीच सोही तहको समझदारी हुन आवश्यक छ । सबै दल एक ठाउँमा उभिँदा मात्रै संविधान कार्यान्वयन सहज हुन्छ । मुलुकमा विद्यमान संक्रमणकालीन असहजता पार लगाउन सकिन्छ भन्ने एमालेको धारणा हो ।
संक्रमणकालमा प्रतिपक्ष हुँदैन
कतिपय मान्छेले संसदीय प्रणालीको अभ्यासको हवाला दिएर चर्चा गर्ने गर्छन् । संसदीय प्रणालीमा प्रमुख प्रतिपक्ष अवश्यक छ । नहुने हो भने संसदीय प्रणालीको आत्मा मर्छ भन्नेहरू पनि छन् । यो भावशून्य अवस्थाको चित्रण हो । संसदीय प्रणालीलाई यसरी चित्रण गरेर मात्रै हुँदैन । यति वेलाको विशिष्ट अवस्थामा सहमित र सहकार्यको आवश्यकता टड्कारो देखिन्छ भन्ने एमालेको बुझाइ हो । त्यस आधारमा नेपाली कांग्रेसलाई प्रमुख प्रतिपक्ष बन्ने या अन्य पार्टीलाई प्रमुख प्रतिपक्ष बन्ने लहड या रहरमा लागेर हुँदैन । सबै पार्टी एक ठाउँमा उभिएर संविधान कार्यान्वयनको पक्षमा उभिनुपर्छ भन्ने एमालेको प्रस्ट दृष्टिकोण हो । यी कामलाई ध्यान दिएको खण्डमा मात्र हामी संविधान कार्यान्वयनलाई अघि बढाउन सक्छौँ ।
गठबन्धन नरुचाउने प्रशस्त छन्
वर्तमान समीकरण नरुचाउने पनि मुलुकमा प्रशस्तै छन् । यस गठबन्धनको विपक्षमा उभिनेहरू कोही देखिने अवस्थामा छन् भने कोही नदेखिने अवस्थाका पनि छन् । केही देशभित्रका छन् । केही देशबाहिरका पनि छन् । ती शक्ति जो हिजो संविधान नबनोस् भनेर प्रयासरत थिए, तिनको विरोधका बाबजुद संविधान जारी भयो । तर, अहिले तिनै शक्ति जारी भइसकेको संविधान असफल बनाउने दाउमा लागिपरेका छन् । ती शक्तिले अहिले संशोधन गर्न सकिने ऐनहरूलाई ठीक ढंगले सशोधन गर्न दिइरहेका छैनन् । बन्नुपर्ने ऐनलाई ठीक ढंगले बन्न दिइरहेका छैनन् । उनीहरू अहिले सहमतिका पक्षमा रहेका राजनीतिक दलबीच असमझदारी पैदा गराइरहेका छन् । यो संविधानलाई भत्काइदिने कोसिसमा उनीहरू लागिपरेका छन् ।
निर्वाचन नहोस् भन्ने पक्ष
कतिपय शक्ति निर्धारित समयमा निर्वाचन नहोस् भन्ने चाहन्छन् । उनीहरू स्थानीय तहको निर्वाचन, प्रदेशको निर्वाचन र संसद्को निर्वाचन समयमा नहोस् भन्ने चाहन्छन् । यसो भन्नु नै संविधान कार्यान्वयन नहोस् भन्नु हो । संविधान कार्यान्वयनको प्रारम्भ रोक्ने भनेरै उनीहरू लागिपरेका देखिन्छन् । त्यसकारण कतिपय दलीय स्वार्थका कारण, कतिपयले नबुझेर पनि यो निर्वाचनको विषयमा नकारात्मक टीका–टिप्पणी गरिरहेका छन् । यसो गर्दा संविधान कार्यान्वयन नहोस् भनेर चाहनेलाई सहयोग पुग्छ । यो विषय पनि बुझ्न जरुरी छ ।
एमालेले जोगाउँछ यो समीकरण
एमाले यो समीकरण कायम राख्न चाहन्छ । यसलाई थप सुदृढ गर्न चाहन्छ । एमाले नेपालका प्रमुख पार्टीबीच समझदारी होस् भन्ने चाहन्छ । यो समझदारीले संविधान कार्यान्वयन गर्न सजिलो होस् भन्ने एमालेको जोड हो । यो समझादारीले संविधानको पक्षपोषण गर्छ । संविधानको सफल कार्यान्वयन गर्छ । छिमेकीसँगको सम्बन्धलाई सन्तुलित बनाउँछ । राष्ट्रिय स्वाभिमानको रक्षा गर्छ । अत्मनिर्भर बन्ने विषयको पक्षपोषण गर्छ भन्ने एमालेको प्रस्ट बुझाइ छ । त्यसैले पनि एमाले अहिलेको यो गठबन्धनलाई कायम राख्न चाहन्छ । एमालेको विचार, मान्यता र सिद्धान्त पनि यिनै हुन् । यिनै मान्यताबाट निर्देशित भएर एमाले व्यवस्थित बन्न चाहन्छ । विपक्षमा रहेकाहरूलाई यही पक्षमा आउन एमाले प्रयत्नरत रहन्छ ।
गठबन्धनलाई टिकाउन सबैभन्दा पहिले जुन धरातलमा उभिएर यो समीकरण बन्यो, त्यो गठबन्धनका पक्षधरबीच निरन्तर संवाद भइरहनुपर्छ । निरन्तर संवाद नहुँदा मिस अन्डरस्टेन्डिङ हुन्छ । यो समीकरण टिकाउन निरन्तर संवादमा रहनुपर्छ । अर्को सहकार्यको संस्कृति बनाउन जरुरी छ । हाम्रो सहकार्यको संस्कृति वेला–वेलामा कमजोर भएको देखिन्छ । एमालेले यो सहकार्यको संस्कृतिलाई निरन्तरता दिन आवश्यक छ । कोलिसन पार्टनरबीच निरन्तर संवाद हुनुपर्छ । यसो हुन सकेको खण्डमा मुलुकमा उब्जिएका धेरै समस्या हल भएर जान सक्छन् ।(पोखरेल एमाले महासचिव हुन्)तपाईंलाई पोखरेलको विचार कस्तो लाग्यो ?    पछि प्रतिक्रिया, आफ्नो नाम र ठेगानासमेत टाइप गरी ३३६२४ मा एसएमएस गर्नुहोस्, प्रतिक्रिया प्रकाशित हुनेछ ।