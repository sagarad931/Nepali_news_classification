
﻿संगठनात्मक सिद्धान्तको अन्योल
नेपालको कम्युनिस्ट आन्दोलनमा एमालेको पाँचौँ राष्ट्रिय महाधिवेशन एउटा वैचारिक फड्कोका रूपमा स्थापित छ । पाँचौँ महाधिवेशनबाटै हामीले जननेता मदन भण्डारीको अगुवाइमा जनताको बहुदलीय जनवाद (जबज) लाई पार्टीको कार्यक्रमका रूपमा स्थापित गर्‍याँै । त्यसपछि क्रमश: सिद्धान्त हुँदै आठौँ महाधिवेशनबाट मार्गदर्शक सिद्धान्तका रूपमा स्थापित गरिसकेका छौँ । तर, जबजलाई मार्गदर्शक सिद्धान्त मानिसकेपछि पनि हामीले अहिले पनि पार्टीमा लेनिनवादी संगठनात्मक सिद्धान्त अवलम्बन गरिरहेका छौँ । अहिलेसम्म आइपुग्दा हामीले जबजको संगठनात्मक सिद्धान्त के हो ? लेनिनवादी संगठनात्मक सिद्धान्त नै जबज हो या त्यसलाई जबजको संगठनात्मक सिद्धान्तअनुकूल बनाउनुपर्छ, निक्र्योल गर्न सकेका छैनौँ । यो विषय अहिले पनि पार्टीभित्र छलफलमै छ ।
सातौँ महाधिवेशनमै पार्टीलाई अध्यक्षात्मक प्रणालीमा लैजाने विषयले प्रवेश पायो र व्यापक छलफल भयो । आठौँ महाधिवेशनबाट हामीले अध्यक्षात्मक प्रणाली अवलम्बन गर्‍यौँ र अध्यक्षसहित अन्य पद प्रत्यक्ष निर्वाचनमार्फत निर्वाचित गर्‍यौँ । अध्यक्षात्मक प्रणालीमा जाने क्रममा बहुपदीय संरचनामा जाने या पुरानै पद्धति (महासचिव नेतृत्व रहेको सामूहिक नेतृत्व प्रणाली) अनुसार अघि बढ्ने विषय छलफल भएको थियो । तर, अन्तत: हामी बहुपदीय संरचनासहितको अध्यक्षात्मक प्रणालीमा जाने निष्कर्षमा पुगेका हौंँ । नवौँ महाधिवेशनबाट पनि अध्यक्षात्मक प्रणालीअनुसार बहुपदीय संरचनाको नेतृत्व निर्वाचित गर्दै हामी आजको स्थितिसम्म आइपुगेका छौँ ।
विधान र पद्धतिमा खाडल
अध्यक्षात्मक प्रणालीलाई कुन रूपमा बुझ्ने ? आज पनि हाम्रो बीचमा सैद्धान्तिक छलफल जारी छ । यो प्रणाली अमेरिकी मोडलको हो या अर्को कुनै प्रणाली हो ? कम्युनिस्ट पार्टीमा विगतमा हामीले नयाँ जनवादी सिद्धान्तलाई मार्गदर्शक सिद्धान्त मानिरहँदा पनि महासचिव प्रणाली अवलम्बन गर्दै लेनिनवादी संगठनात्मक प्रणाली अवलम्बन गरी अघि बढेका हौँ । त्यो अवस्थामा पनि सामूहिक नेतृत्व र व्यक्तिगत उत्तरदायित्वको भावनाअनुरूप पार्टी सञ्चालन हुँदै अघि बढ्यो । आठौँ महाधिवेशनपछि बहुपदीय संरचनाको अध्यक्षात्मक प्रणालीमा जाँदा पनि अध्यक्ष सर्वेसर्वा होइन, व्यक्तिगत आधारमा चल्ने होइन, सामूहिक नेतृत्वकै आधारमा चल्ने हो भन्ने मान्यतालाई स्थापित गरेका थियौँ ।
तर, विडम्बना † नवौँ महाधिवेशनपछि पनि हामी सामूहिक नेतृत्व प्रणालीअनुसार सञ्चालित छौँ या अध्यक्ष नै सर्वेसर्वा भएको अध्यक्षात्मक प्रणालीअनुसार अघि बढिरहेका छौँ भन्ने बहस छेड्नैपर्ने अवस्था सिर्जना भएको छ । पार्टीको आन्तरिक जीवनमा यस्तो स्थिति आउनु राम्रो होइन । वास्तविकता के हो भने आजसम्म हामीले सामूहिक नेतृत्व प्रणाली नै अवलम्बन गर्दै आएका छौँ । तर, नवौँ महाधिवेशनपछिको मूल नेतृत्वको व्यवहार र कार्यशैलीका कारण पार्टीको विधान र पद्धति हात्तीको देखाउने दाँतजस्तै हो कि भन्ने स्थिति उत्पन्न भएको छ । सिद्धान्त र व्यवहारबीच ठूलो खाडल उत्पन्न भएको छ । सामूहिक नेतृत्व प्रणाली अवलम्बन गर्दै आए पनि पार्टी अध्यक्षले अध्यक्ष पद नै सर्वेसर्वा हो भन्ने मान्यता स्थापित गर्न खोजेको देखिन्छ ।
यो यथार्थताबीच आज हामीले पार्टीभित्रको आन्तरिक लोकतन्त्रको कुरा गरिरहँदा दुई मुख्य विषयलाई टुंगो लगाउनुपर्ने आवश्यकता देखिएको छ । जनताको बहुदलीय जनवादलाई मार्गदर्शक सिद्धान्त मानिसकेपछि लेनिनवादी संगठनात्मक सिद्धान्तलाई जबजको संगठनात्मक सिद्धान्तमा ढाल्नुपर्ने र सोहीअनुरूपको संरचना निर्माण गर्नुपर्ने आवश्यकता देखिएको छ । दोस्रो, बहुपदीय संरचनाअनुसार सामूहिक नेतृत्व प्रणालीलाई व्यवहारत: कार्यान्वयन गर्नुपर्ने आवश्यकता छ । यी दुई कुरामा स्पष्ट भएर मात्रै पार्टी अघि बढ्नुपर्ने आजको टड्कारो आवश्यकता हो ।
कमजोर बन्दै संस्थागत पद्धति
नवौँ महाधिवेशनपछि डेढ वर्षको अवधिमा अध्यक्षात्मक प्रणालीलाई व्यवहारको कसीमा हेर्ने हो भने यसबीचका अधिकांंश निर्णय सामूहिक निर्णयभन्दा पनि व्यक्तिगत निर्णयका आधारमा भएका छन् । यही कारण पार्टीभित्र असन्तुष्टि पैदा भएको छ । ठूलो पंक्ति जिम्मेवारीभन्दा बाहिरै रहनुपर्ने परिस्थिति सिर्जना भएको छ । यसले पार्टीमा संस्थागत प्रणाली कमजोर बन्दै जाने र पार्टीभित्र अराजकताको स्थिति सिर्जना हुने अवस्था उत्पन्न भएको छ । यसले सिंगो पार्टी सञ्चालन गर्ने पद्धति मात्रै खलबल्याएको छैन, हामीले अवलम्बन गरिरहेका संगठनात्मक सिद्धान्तमाथि नै प्रश्नचिह्न खडा गरेको छ । कम्युनिस्ट पार्टीमा जब संस्थागत निर्णय गर्ने प्रणाली अन्त्य हुन्छ, तब कार्यकर्तालाई अनुशासित बनाउन सकिँदैन ।
यसको प्रत्यक्ष प्रभाव अहिले हामीले पार्टीभित्र देखिरहेकै छौँ । जस्तै, मन्त्रिपरिषद्मा पार्टीलाई कसलाई पठाउने निर्णय भएन, कहाँ, कसलाई नियुक्तिका लागि सिफारिस गर्ने ? पार्टीमा जिम्मेवारी कसलाई दिने संस्थागत छैनन् । एकातिर कार्यकर्ताले जिम्मेवारी नै नपाउने, अर्कातिर कसलाई के जिम्मेवारी दिने भन्ने निर्णय नहुँदा अवसरमा नातावाद हाबी हुने र जो आर्थिकलगायत विभिन्न पक्षबाट शक्ति सम्पन्न छ, उसैले लाभ लिने स्थिति सिर्जना भएको छ । पछिल्लो समयमा स्थायी समितिमै पनि निर्णय नहुने, निर्णय भइहाले पनि ठाडै उल्लंंघन गर्ने परिपाटीको विकास भइरहेको पनि देखिरहेका छौँ । स्थायी समितिले राज्यलक्ष्मी गोल्छालाई सभासद्बाट राजीनामा दिन लगाउने संस्थागत निर्णय गर्‍यो, तर उनैलाई पार्टी–अध्यक्ष र महासचिवले सामूहिक रूपमा सार्वजनिक समारोहमा सम्मान गर्ने कार्यक्रम पनि भयो । यसरी एकातिर निर्णय नै नहुने, अर्कातिर निर्णय भएभन्दा ठीक विपरीत काम हुने कुरा कम्युनिस्ट पार्टीको मूल्य–मान्यताविपरीत छ ।
पार्टी–सरकार खाडल पुर्न
कम्युनिस्ट पार्टीमा महाधिवेशन नै सर्वोच्च निकाय हुन्छ । एक महाधिवेशनबाट अर्को महाधिवेशनका बीचमा केन्द्रीय कमिटी कार्यकारी हुने, सम्पूर्ण कमिटी केन्द्रीय कमिटीको अधिनस्थ हुन्छन्, तल्लो कमिटी माथिल्लो कमिटीको र व्यक्ति कमिटीको अधिनस्थ हुन्छन् । संगठनात्मक पद्धति अवलम्बन गर्दा मात्रै पार्टीमा काम गर्नेहरूको सही मूल्यांकन गर्दै प्रोत्साहित गर्ने, उसको योग्यता–क्षमताका आधारमा माथिल्लो कमिटीको जिम्मेवारी दिने र नगर्नेहरूलाई दण्डित पनि गर्ने प्रणाली पनि स्थापित गर्न सक्छौँ । कमिटीको दायराभन्दा बाहिरबाट व्यक्तिले निर्णय गर्ने परिपाटीले अराजकतासँगै पार्टीभित्र गुटबन्दी मौलाउँदै जान्छ र विभाजनतिर उन्मुख गराउँछ, अहिले हाम्रो पार्टीलाई यस्तै दिशातिर उन्मुख गराउन खोजिएको आभास भइरहेको छ ।
यसर्थ, पार्टीभित्रको आन्तरिक लोकतन्त्रको स्थितिलाई बलियो बनाउन पहिलो कुरा संस्थागत निर्णयको परिपाटी पुनस्र्थापित गराउनुपर्छ । मनोनयन, थप जिम्मेवारी, अवसर–लाभ प्राप्त गर्ने कुरा सबै संंस्थागत हुनुपर्छ । तल्लो कमिटीले निर्णय गरेर पठाइसकेका विषयलाई पनि माथिल्लो कमिटीमा निर्णयका लागि लैजानुपर्छ । दोस्रो, अहिले पार्टीमा ठूलो पंक्ति जिम्मेवारीविहीन अवस्थामा कमिटीबाहिर छ । ०४६ सालको परिवर्तनमा अहं भूमिका खेलेका, ०६२/६३ को परिवर्तनको नेतृत्व गरेका, विगतमा केन्द्रीय कमिटी, केन्द्रीय निकाय, अञ्चल कमिटीमा रहेर जिम्मेवारी निर्वाह गरेका पार्टीको ठूलो पंक्ति जिम्मेवारीविहीन भइरहेको स्थितिलाई तत्काल अन्त्य गर्नुपर्छ । तेस्रो, एमालेको नेतृत्वमा संविधान बनेको तथ्यलाई आत्मसात गर्दै त्यसअनुसार पार्टीको संगठनात्मक संरचनालाई रूपान्तरण गर्नुपर्छ । चौथो, सरकार सञ्चालनका क्रममा पार्टी र सरकारबीच पैदा भएको दरार अन्त्यका लागि पार्टीले सरकारलाई निर्देशित गर्ने र सरकार जनताको भावनाअनुकूल सञ्चालन हुने परिस्थिति निर्माण गर्नुपर्छ । सरकारले घोषणा गरेका, अघि बढाउन खोजेका जनप्रिय कामलाई पार्टीले स्वामित्व ग्रहण गर्दै अघि बढ्नुपर्छ । भारतको अघोषित नाकाबन्दीसँग जुझ्नका लागि पार्टीले योजना बनाउनुपर्छ, सरकारलाई पनि सहयोग गर्नुपर्छ ।(गैरे एमाले केन्द्रीय सदस्य हुन्)