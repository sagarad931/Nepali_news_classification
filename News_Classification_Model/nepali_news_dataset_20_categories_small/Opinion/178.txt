
﻿नरेश ज्ञवाली
म्याग्दीको सदरमुकाम बेनीको उत्तरबाट पूर्व बग्दै गरेको कालीगण्डकी र पश्चिमबाट पूर्व बग्दै गरेको म्याग्दी खोलाको तीरमा बसेको बेनी बजार निकै सुन्दर छ । स्थानीय तथा व्यवसायीहरु आ-आफ्ना घर अघिल्तिर सरसफाइ गर्दैछन् । बजार सुन्दर र सडकहरु चिल्ला छन् ।
त्यही सुन्दर बेनी बजारको दक्षिणतर्फ म्याग्दी खोला बग्दैछ, जसको तीरमा राज्यको औपचारिक बसाई छ । अर्थात सरकारी कार्यालयहरु त्यहीँ बसेका छन् । तिनै सरकारी कार्यालयको अघिल्तिर एउटा हार्डवेयर पसल छ । जसका सञ्चालक हुन लालु किसान ‘आकाश’ ।
नेपाली जनयुद्धका प्रतिनिधि पात्र किसानले थालेको हार्डवेयर पसललाई दाहिने पारेर आजभन्दा एक दशक अघि शाही नेपाली सेनाको कालीप्रसाद गण बस्थ्यो जसका कर्नेल थिए राजु नेपाली । आज नेपाली सेनाको इन्द्रबक्स गण उनलाई अघिल्तिर पारेर बसेको छ जसका कर्नेल छन् राजु कार्की ।
तत्कालिन शाही नेपाली सेनाको नाम फेरीयो, यहाँ बस्ने गण फेरीयो, त्यसका गणपति फेरिएर, किसानले पनि आफ्नो भूमिका फेरे । तर के किसानले त्यो फेर्न सफल भए ? जसका लागि उनले आज भन्दा १२ बर्ष अघि २०६० चैत्र ७ को राति आफ्ना सहयोद्धा कमाण्डरहरुलाई लडाईको मोर्चामा कासन दिएका थिए- ‘हाम्रो जित सुनिश्चित छ साथिहरु, फायर खोल्नुस !’
उनले आफैलाई प्रश्न गर्छन्- ‘हामीले राज्यसत्ताको चरित्र फेर्याैं अथवा आफै फेरियौँ ?’ उनकै प्रश्नको जवाफ खोज्दा खोज्दै तत्कालीन माओवादी पार्टी ६ पटक टुक्रिसक्यो । तर, जवाफ उनले अझै पाएका छैनन् ।
माओवादी विद्रोहका ती दशकहरु जतिबेला माओवादी पार्टी- ‘बन्दुकको नालबाट सत्ता जन्मन्छ’ भन्थ्यो, उसले लडेका भिषणतम युद्ध मोर्चा मध्येको एक थियो बेनी सदरमुकाम हमलाको मोर्चा । एक निर्वाचन क्षेत्र रहेको म्याग्दीबाट पहिलो संविधानसभाको चुनावमा निर्वाचित तथा एमाओवादी पार्टीका म्याग्दी जिल्ला इन्चार्ज गोविन्द पौडेल ‘प्रविण’ त्यस आक्रमणको सम्झना गर्दै भन्छन- ‘हाम्रा लागि त्यो भिडन्त अनिवार्य थियो किनभने त्यसले तत्कालिन समयमा नेपाली राज्यसत्ताको केन्द्र काठमाडौं मात्र नभई दिल्लीलाई पनि धक्का दिने थियो ।’
त्यस आक्रमणको राजनीतिक कमाण्ड नेत्रविक्रम चन्द ‘विप्लव’ले तथा सैन्य कमाण्ड नन्दकिशोर पुन ‘पासाङ’ले गरेका थिए । समयले आज विप्लवलाई पछिल्लो नवगठित माओवादी पार्टीको अध्यक्ष बनायो भने पासाङलाई मुलुकको दोस्रो उप-राष्ट्रपति बनायो । तर समयले नै माओवादी आन्दोलनलाई पनि यसरी नै कयौँ धारमा विभाजित गरिदेला भन्ने माओवादी प्रभावित क्षेत्रका शायदै कसैले अनुमान गरेका थिए ।
सदरमुकाम बेनी हमला राज्य पक्षका लागि मात्र नभई स्वयंम आक्रमणको योजना बनाउने तत्कालिन माओवादी पार्टीका लागि पनि ठुलो नोक्सानी बेहोर्न परेको युद्ध मोर्चा थियो ।
युद्ध मैदानमा ५८ जना, युद्ध स्थलबाट र्फकने क्रममा विभिन्न स्थानमा भएका पटक पटकका दोहोरो भिडन्तमा १० जना तथा भारत उपचारका क्रममा ३७ गरी कुल १०५ जना सहित आफ्नो तर्फ अन्तिमसम्म कुल झण्डै दुई सय लडाकु तथा स्वयंमसेवकलाई गुमाउनुपरेको युद्ध मोर्चामा रहेका माओवादी उच्च स्रोतको भनाइ छ ।
राज्य पक्षतर्फ शाही नेपाली सेनाको स्पेशल कमाण्डो फोर्स अन्तर्गत जिल्ला विकास समितिमा ५० जना, तत्कालिन युनिफाईड कमाण्ड अन्तर्गत रहेको नेपाल प्रहरीको बेनी जिप्रकामा ३८ जना, धौलागिरी सेलर मिलमा १० जना, मालढुँगा खोलाको किनारमा १० जना, खनियाघाट र मिलन चोकमा गरी क्रमशः ४ र २ जना गरी कुल ११४ जना भन्दा बढीलाई युद्धस्थलमै गुमाएको स्थानियहरु तथा माओवादीका तर्फबाट बेनी युद्धका व्यवस्थापक रहेका पौडेलको भनाई छ ।
तर, सो भिषणतम युद्धमा ज्यान गुमाउनेको यकिन तथ्यांक न राज्य पक्षले सार्वजनिक गर्‍यो न विद्रोही माओवादीले । सोही भिडन्तमा १० सर्वसाधारणको पनि ज्यान गएको थियो । युद्धको भौतिक क्षतिको तथ्यांक राज्यले राखे पनि मानवीय क्षतिको तथ्यांक फेला पार्न अझै पनि फलामको चिउरा चपाउनु सरह रहेको स्थानिय पत्रकारको बुझाई रहेको छ ।
चैत्र ७ को भिडन्तमा सेनाको तर्फबाट भाग लिएका एक भूतपूर्व सैनिक अधिकारीले नाम नबताउने सर्तमा अनलाइनखबरसँग भने- ‘बेनीमा सुरक्षाकर्मीको कुल नर्फी सेना तर्फ ८५०, जनपथ तर्फ ३००, सेनाको स्पेसल फोर्स १५० र राष्ट्रिय अनुसन्धान विभाग तर्फ १५, गरी कुल १,३१५ रहेको र भिडन्तपछिको पहिलो चैत्र ११ गतेको रोलकालमा घाईते सहित सेनाको ब्यारेकमा जम्मा ६५० उपस्थित रहेको आफूले माथि रिपोर्ट गरेको हुँ । त्यस बाहेकका अन्य ६६५ जना कहाँ गए भन्नेबारे मलाई केही पनि थाहा छैन ।’
बेनीमा लामो समयदेखि पत्रकारिता गर्दै गरेका कान्तिपुर दैनिकका संवाददाता घनश्याम खड्काले पनि सो भिडन्तमा ज्यान गुमाउनेको यकिन तथ्यांक आफूले अहिलेसम्म थाहा नपाएको बताउँछन् । युद्धका ती दिनहरुमा उनले म्याग्दीको सदरमुकाम बेनीबाट समाचार संकलन गरेर बाग्लङ सदरमुकाम गई समाचार सम्प्रेषित गरेको सम्झन्छन ।
‘म बेनीबाट १७ किलोमिटर टाडा रहेको बाग्लुङ सदरमुकाम पुगेर राती फ्याक्सबाट समाचार पठाउने गर्थेँ, त्यो बेला अहिलेको जस्तो मोवाईल र इन्टरनेटको सुविधा थिएन ।’- खड्का भन्छन् । बेनी सदरमुकाममा चैत्र ७ गते राती १० बजेर ५५ मिनेटमा दोहोरो भिडन्त हुँदा पत्रकार खड्का युद्ध मैदानको अघिल्तिर रहेको एउटा होटेलमा निदाउँन लागेका थिए ।
‘ती दिनहरुमा सेनाले हरेक राति त्यसै गोली चलाउँथ्यो । त्यसैले मैले गोलीको आवाज सुन्दा नियमित फाइरिङ होला भन्ठानेँ, तर पछि केही अस्वभाविक गोलीहरुको आवाज आउन थाले । बिस्तराबाट उठेर झ्यालमा गई हेरेको मात्र के थिए एउटा गोली म उभिएको झ्यालको पल्लोपट्टी लाग्यो । सिसाहरु फुटेर तल खसे मैले बाँचेको अनुभूति गरे । म पूर्ण विस्वस्त भएँ सदरमुकाममा माओवादी हमला भयो ।’- खड्काले अनलाइनखबरसँग बेनी हमलाका दिनहरु सम्झँदै भने ।
तर जिल्ला अदालतमा अर्दलीको काम गर्ने कृष्णलाल श्रेष्ठ भने युद्ध मैदानको केन्द्रमै थिए । उनी त्यस रात कार्यालयमै बस्ने गरी गएका थिए । बेनी हमलाको दृष्य उनलाई अझै पनि झलझली सम्झना छ किन भने उनले त्यसै रात सेनाको तीन गोली र एउटा एम्बुसको सामना गरेका थिए । जसमा उनले आफ्नो दाहिने खुट्टा गुमाए ।
माओवादी पार्टीको योजना अनुरुप बनी सदरमुकाममा हमला गर्ने योजना चैत्र ९ गतेको थियो तर १५० को संख्यामा रहेको सेनाको कमाण्डो फोर्स सदरमुकाम आएको सुचना पाए लगत्तै हमला तोकिएको मिति भन्दा दुई दिनअघि नै अन्जाम दिनु परेको कमाण्डर किसानको भनाई छ । उनी त्यस बेला जनमुक्ति सेनाको पाँचौँ डिभिजन अन्तर्गत कम्पनी कमिसार थिए ।
रातभर चलेको भिडन्तमा विद्रोहीले सदरमुकाममा पुरै कब्जा गर्न सफल भए पनि तत्कालिन शाही नेपाली सेनाको कालिप्रसाद गण भने कब्जा गर्न सकेन । हाल सिँचाई मन्त्रालय अन्तर्गतको सिँचाई विकास सव-डिभिजन कार्यालय रहेको भवन कब्जा गरी बसेको सेनालाई विद्रोहीले कब्जा गर्न सफल भएनन् तर तत्कालिन प्रमुख जिल्ला अधिकारी सागरमणी पराजुली र डिएसपी रणबहादुर गौतम सहित १२७ जनालाई युद्धबन्दी बनाई लगे ।
जसमध्ये विभिन्न स्थानमा गरी विद्रोहीले ३७ जनालाई दुई दिनको अन्तरालमा रिहा गरे भने अन्य ९० जनालाई १७ दिन लगाई रोल्पाको थवाङ पुर्‍याएका थिए । रोल्पाको थवाङबाट विद्रोहीले राज्यसँग विभिन्न माग राख्दै माग पुरा गरिदिने शर्तमा राज्यपक्षका कुल ९० जना युद्धबन्दीलाई विद्रोहीले हेलिकप्टर चढाई काठमाडौं पठाएका थिए ।
प्रमुख जिल्ला अधिकारी तथा डीएसपी अपहरणमा परेको भन्दै विभिन्न राष्ट्रिय, अन्तराष्ट्रिय मिडियामा निकै चर्चा पाएको माओवादीले उनीहरुलाई रिहा गर्ने सर्तमा आफ्ना पोलिटव्युरोका नेताहरुलाई राज्यले रिहा गर्नु पर्ने माग राखेको थियो । जसलाई सरकारले पुरा गर्नासाथ उनीहरुलाई मुक्त गरिएको माओवादीको भनाई छ ।
राज्यपक्ष र विद्रोहीका गरी ठुलो संख्यामा मानविय क्षति बेहोरेको बेनी आक्रमणले माओवादीलाई के फाईदा भयो त भन्ने प्रश्नमा म्याग्दीका पुर्व सभासद तथा एमाओवादीका जिल्ला इन्चार्ज पौडेलले सो युद्धबाट आफूहरुलाई मनोवैज्ञानिक रुपमा सत्तासँग डिल गर्न तथा आफ्नो शक्तिबारे अन्तराष्ट्रिय क्षेत्रमा सकारात्मक सन्देश दिने बाहेक युद्ध कौशलका हिसावले आफूहरुलाई फाईदा नभएको बताए ।
उनले भने- ‘नढाँटी भन्ने हो भने हामीलाई त्यस युद्धले राज्यसँग बार्गेनिङ गर्ने पावर र मनोवैज्ञानिक शक्ति बाहेक युद्ध कौशलका हिसावले केही दिएन । किनभने त्यत्रो आक्रमण गरेर हामीले सेनाको ब्यारेक पनि कब्जा गर्न सकेनौँ भने उता हाम्रा कयौँ उत्कृष्ट कमाण्डरहरुको शहादत भयो । त्यस्तै आर्थिक हिसावले भन्ने हो भने त्यत्रो जोखिम मोलेर हामीले पाएकोे भनेको जम्मा एक-एकका सिक्का भएको दुईवटा बोरा मात्र हो । किनभने सबै राज्यको ढुकुटी सेनाको ब्यारेकमा थियो, हामीले त्यसलाई कब्जा गर्न सकेनौँ ।’
उनको भनाइसँग पूर्ण सहमति राख्छन् रेडक्रस नेपाल बेनी शाखाका अमर बानियाँ । बानियाँको बुझाइमा माओवादीलाई आगामी दिनमा मनोवैज्ञानिक युद्धमा बेनीले निकै ठुलो मद्दत पुर्‍याएको बताउँछन् ।