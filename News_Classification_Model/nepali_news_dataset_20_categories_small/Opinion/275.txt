
﻿अर्पणराज खरेल
राजनीति र कूटनीतिलाई समयअनुसार सन्तुलितरूपमा प्रयोग गर्न जाने जनसमर्थन पाउन सम्भव रहेछ भन्ने उदाहरण प्रधानमन्त्री केपी ओलीका पछिल्ला क्रियाकलापबाट देखिएको छ ।
नेपालमा सरकार प्रायः कमजोर धरातलका हुने, बन्न र भत्कन बेरै नलाग्ने देखिँदै आएको थियो । कुनै एउटा दलको सरकार बन्ने संभावना नरहेका अवस्थामा ओलीले पनि परम्परामात्रै धान्ने होलान् भन्ने छाप जनमानसमा परेको थियो ।
दोस्रो जनआन्दोलनपछि नयाँ राजनीतिक दल त थपिए नै विभिन्न जाति, धर्म, सम्प्रदाय, पहिचान र भूगोलका नाममा समेत राजनीतिक संगठन थपिए । संविधानमा गरिएको समानुपातिक प्रतिनिधित्वको व्यवस्थाले समेत कुनै दलले पनि बहुमत ल्याउन नसक्ने अवस्था उत्पन्न भयो । नेताहरू त्यसैका बलमा सरकार बनाउने र भत्काउने खेल खेलिरहन्थे । भूकम्प र भारतीय नाकाबन्दीले देश सकसमा परेको थियो । भूकम्पपछि पुननिर्माण ओझेलमा परेको थियो । यस्तै बीचमा नेकपा (एमाले)का अध्यक्ष केपी ओली प्रधानमंत्री भएका थिए ।
सुरुमा ओलीलाई जनताले गम्भीरतापूर्वक लिएका थिएनन् । यी पनि अरूजस्तै आइरहने/गइरहने पात्रमात्रै हुन् भन्ने जनताले ठानेका थिए । त्यसमाथि दिनहुँ सुनिने उनका नयाँ नयाँ योजना र उखान तुक्काले भरिएका भाषण अन्तर्वार्ताले उनलाई जनताले मनोरन्जनको पात्रमात्र ठानेका थिए । ‘कमेडियन प्रधानमन्त्री’को उनको छवि हिजोआज भने फेरिन थालेको छ । राजनीतिक आग्रह नराखी हेर्दा ओलीका योजना र सपनाप्रति धेरै जना सकारात्मक बन्दै गएको देखिएको छ ।
सपनालाई बिपना बनाउन सकिने संभावना यिनले देखाएका छन् ! हुनत, सपना साकार गर्ने काम कठिन छ, जटिल छ तर असंभव भने छैन भन्ने आभास जनतालाई पनि हुनथालेको छ ।
अर्कातिर, अहिलेको राजनीतिक प्रणालीबाट ओलीपछि आउन सक्ने प्रधानमन्त्री पुष्पकमल दाहाल ‘प्रचण्ड’ कि शेरबहादुर देउवा नै हुन् भन्ने अडकल जनताले गरेका छन् । त्यस्तै राजनीतिक मार्गचित्र त लगभग बनिसकेको जनताले बुझेका छन् । ओलीपछि आउने सम्भावना भएका यी दुई पात्रको प्रधानमन्त्रीका रूपमा दोस्रो र चौथो अवतार हो । नेपाली राजनीतिमा यिनको परीक्षण पटकपटक भइसकेको छ । यसैले पनि जनताले चाहिँ ओलीको विकल्प खोज्ने स्थिति देखिँदैन । राजनीतिक अस्थिरताबाट आजित नेपाली जनता कुनै अनुहार दोहोरिनेभन्दा एउटै असल नेता कम्तीमा पाच वर्ष टिकेर सरकारलाई निरन्तरता दिए हुन्थ्यो भन्ने मानसिकतामा छन् ।
ओलीले देखाएका सपना पूरा होलान् / नहोलान् तर जनताबीच भने उनी अन्य नेताभन्दा लोकप्रिय छन् । राष्ट्रियताका सबालमा भारतसँग देखाएको स्पष्ट र नीर्भिक अडान, यिनले पहिल्याएका विकासका धेरै सम्भावना हेर्दा अहिले जनधारणा फेरिएको हो । विडम्बना, ६२/६२ पछि नेपालको राजनीतिक प्रणालीलाई जनअनुकूल नभई राजनीतिक दलका नेताको प्रभुत्व रहने गरी बनाइएको छ । त्यसको सिकार अहिलेका प्रधानमन्त्री पनि बन्न सक्छन् । राजतन्त्र हटाइँदा पनि जनभावना बुझिएन । पहिलो पटक प्रधानमन्त्रीले केही राम्रो गर्ने समभावना देखाएका छन्, जनताको भावना पनि उनीप्रति सकारात्मकै छ तर यत्तिले उनको निरन्तरता सम्भव हुने देखिँदैन । उनको निरन्तरताको चाहना प्रचण्ड वा देउवाले गरेमात्र सार्थक हुन्छ । मुलुकको नियति नै यस्तै हुन पुगेको छ ।
जनभावनाको सम्मान गर्ने हो भने देउवा वा प्रचण्डले पनि केही समय सत्ताको लोभ नगरी ओलीलाई काम गर्न दिनुपर्छ । ओलीलाई हटाउन त संसदीय गणितको हिसाब मिलाए पुग्ला तर जनताकोमन जित्न भने सकिनेछैन ।
प्रचण्ड वा देउवा निर्णायक स्थितिमा रहेकाले ओलीको निरन्तरता सहज देखिँदैन तर पदबाट हटे पनि उनी जनताको मनमा भने बसिरहनेछन् । जनसमर्थनले ओलीलाई पदमा टिकाउन नसके पनि उनीपछि आउने प्रधानमन्त्रीलाई राष्ट्रियताप्रतिको उनको स्पष्ट अडान र उनले देखेका विकास र प्रगतिका सपनालाई निरन्तरता दिनुपर्नै नैतिक दबाब भने दिनेछ ।(हालः जापान)