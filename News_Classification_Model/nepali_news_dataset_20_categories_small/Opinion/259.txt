
﻿मे १० अर्थात् आज विश्वभर ११ औं ‘विश्व बसाइँ-सराइँ चरा दिवस’ मनाइँदै छ । यस वर्षको दिवसको नारा ‘चराहरुको अवैध शिकार र व्यापारलाई रोकौं’ भन्ने तय गरिएको छ ।
चराहरु उड्ने भएकाले अनकुल मौसम, सुरक्षित बासस्थान र चरनको खोजिमा एक ठाउँबाट अर्को ठाउँ, एक देशबाट अर्को देश र एक महादेशबाट अर्को महादेशमा बसाइँ सरी आउने-जाने गर्दछन् । यसर्थ बसाइँ-सराइँ गर्ने चराहरुको संरक्षणमा विश्वव्यापी जनचेतना अभिवृद्धि र संरक्षणमा अन्तरदेशीय साझेदारी स्थापना गर्ने उद्देश्यले यो दिवस मनाउन थालिएको हो ।
नेपालमा चराहरुको अबस्था
कास्की जिल्लाको काँडे क्षेत्र शिकारी चराको बसाइँ सर्ने संसारकै एकमात्र ठूलो करिडोर हो जसको बाटो हुदै वर्षेनी करीब १५ हजार शिकारी चराहरु पूर्वबाट पश्चिम तर्फ जाने गर्दछन् । नेपालमा पाइने ८ सय ७८ प्रजातिका चराहरु पनि बर्षभरी नै नेपालमा भेटिँदैनन् । नेपालमा हिउँदमा आउने हिउँदे आगन्तुक र बसन्त ऋतुको आगमनसँगै आउने ग्रीष्मकालीन आगन्तुक गरी पाहुना चराहरुको बसाइँ-सराइँ वर्षभरि नै निरन्तर चलिरहन्छ । उत्तरी ध्रुवमा हिमपातको सुरुवातसँगै हिउँद यामको बढ्दो जाडो छल्न नेपालका तल्लो हिमाली भेग, पहाड र तराईका विभिन्न भूभाग तथा ताल, तलैया र नदी आसपासमा हजारौं पर्यटक चराहरु बसाइँ सरी आउने गर्दछन् । वर्षेनी करीव १ सय ५० प्रजातिका चराहरु उत्तरी मुलुकहरु रुस, किर्जिस्तान, तुर्किस्तान, उज्वेकिस्तान, अजरवैजान, चीन, मंगोलियाका साथै युरोप, कोरीया तथा तिब्बती क्षेत्रहरुबाट नेपालमा आउने गर्दछन् ।
यसैगरी करीब पचास प्रजातीका बटुवा चराहरु नेपालको बाटो हुँदै दक्षिणी मुलुक भारत, पाकिस्तान र श्रीलंका तिर जाने गर्दछन् । यसरी जाडो छल्न आउने हिउँदे आगन्तुक चराहरु नेपालका प्रमुख सिमसार क्षेत्रहरु कोसीटप्पु वन्यजन्तु आरक्ष, चितवन राष्ट्रिय निकुञ्ज, विसहजारी ताल, जगदिशपुर ताल, घोडाघोडी ताल, शुक्लाफाँटा वन्यजन्तु आरक्ष तथा कोसी, गण्डकी, नारायणी नदी र त्यसका सहायक नदीहरुमा नै मूलरुपमा आफ्नो समय व्यतित गर्दछन् । यी हिउँदे पर्यटक चराहरु नेपाल आउने क्रम भदौ मध्यदेखि पुस मध्यसम्म जारी रहन्छ भने चैतसम्ममा प्रायजसो आफ्नो स्थाई बसोबासमा फर्किसकेका हुन्छन् । यसरी जाडो याममा नेपालमा बसाइँ सरेर आउने चराहरुको अधिकांस हिस्सा हाँस प्रजातिले ओगट्छन् भने अन्य प्रजातिहरुमा शिकारी तथा माम्साहारी चरा, चाँचर, साना फिस्टा, अर्जुनक, झ्याप्सी, भद्राई आदि पर्दछन् ।
जाडो सकिँदै गर्दा हिउँदे आगन्तुक चराहरु आ-आफ्नो देश फर्किसकेका हुन्छन् । दक्षिणी मुलुकहरु र अफि्रकाबाट हजारौ ग्रिष्मकालीन आगन्तुक चराहरु बच्चा कोरल्न नेपाल आइसकेका हुन्छन् । यि चराहरु असोजसम्ममा आफ्ना बच्चा हुर्काएर पुरानै बासस्थानमा फर्कन्छन् । यसरी आउने करिब साठी प्रजातिका चराहरुको अधिकांस हिस्सा कोइली प्रजातीको हुन्छ । नेपालमा पाइने १९ प्रजातिका कोइलीमध्ये १५ प्रजातीले त आफ्नो गुँड नै बनाउँदैनन् र आफ्नो अण्डा अरु चराको गुँडमा पार्दिन्छन् । उक्त चराले आफ्नै सन्तान ठानेर कोइलीको बच्चालाई हुर्काउँछ । नेपाल आउने अन्यमा मुरलीचरी, गाजले सुनचरी, स्वर्गचरी, चित्रक पिट्टा, कटुस टाउके आदि रहन्छन् । ग्रीष्मकालीन आगन्तुक चराहरुको मुख्य बासस्थान भने बन र यस आसपासका घाँसे मैदान तथा कृषि भूमी हुन् ।
यी आगन्तुक चराहरु केही बिच-बिचमा बास बस्दै र केही सिधै उडेर हजारौं माइलको यात्रा अनेकौ जोखिमहरु पार गर्दै नेपाल आउने गर्दछन् । गन्तव्यसम्म पुग्ने दिशा तथा बाटो पहिचानका लागि यी चराहरु सूर्य तथा अन्य ताराहरु, नदी, भौगोलिक श्रृङ्खला, चुम्बकीय दिशा आदिको सहारा लिने गर्दछन् । यसरी चराहरुले बसाइँसराइँको बेला प्रयोग गर्ने बाटोलाई ‘फ्लाई वे’ भनिन्छ । बसाइँ सरी आउने चराहरुमध्ये केही बिशेष प्रजातिका चराहरु छन् । जस्तो खोया हाँस विश्वको सर्वोच्च शिखर सगरमाथाभन्दा माथि ९ हजार ३ सय ७५ मिटरबाट उडी जाडोयाममा नेपाल आउने गर्दछन् । त्यस्तै ग्रिष्म आगन्तुक जुरे कोइली अफि्रका महादेशबाट करिब ५ हजार किलोमिटर लामो दुरी पार गर्दै नेपाल भित्रिन्छ ।
संरक्षणमा चुनौति
नेपालमा बसाइँ सरी आउने चराहरु खासगरी बासस्थान संकुचन तथा विनाश, कृषिमा रासायनिक मलको बढ्दो प्रयोग, जलस्रोतमा विषादीको प्रयोग, वन फँडानी र अतिक्रमण, वन डढेलो, घाँसे मैदानको नाश, अवैध चरा शिकार तथा व्यापार, बदलिदो तापमान र मौसम परिवर्तन जस्ता कारणहरुले संकटमा फस्दै गइरहेका छन् । शहरीकरण, औद्योगिकरण, आणविक प्रयोग, अम्लिय वर्षा र जलवायु परिवर्तन जस्ता समग्र पर्यावरणीय चुनौतिहरुले पनि यी प्रजातिहरुको विचरण र जीबन प्रक्रियालाई हाँक दिइरहेको छ ।
पछिल्ला वर्षहरुमा यसरी वसाइँ सरी आउने आगन्तुक चराहरुको संख्यामा कमी आएको विभिन्न अध्ययन प्रतिवेदन र चरा अवलोकनकर्ताहरुको अनुभूतिले बताउँछ । ई.स. १९८७ देखि वर्षेनी नियमित रुपमा गरिँदै आइएको सिमसारमा आश्रित चराहरुको गणनाले हिउँदे आगन्तुक पानी चराहरुको अबस्था खतराउन्मुख रहेको देखाएको छ । हिउँदेयामका आगन्तुक चराहरुको मुख्य आश्रयस्थल सिमसार भएकाले विग्रँदो र खिइँदो सिमसारको स्वरुप, मिचाहा झारको प्रकोप र चोरी शिकारले यि पाहुना चराहरु प्रभावित भइरहेका छन् । ग्रिष्मकालीन पाहुना चराहरु मुलत वनमा आश्रित हुनु र यसै समयमा हुने भिषण वन डढेलो तथा विनासले गम्भीर संकट झेलिरहेका छन् । ग्रिष्मकालीन आगन्तुक चराहरुको बच्चा कोरल्ने समयमा हुने भिषण आगलागीले प्रजनन् र नवजात शिशु प्रभावित हुन्छन् । बसाइँ-सराइँ गरी आउने चराहरु लामो यात्राले थकित हुने तथा आश्रयस्थल नयाँ स्थान हुने हुँदा प्राकृतिक तथा मानवीय शिकारको अत्याधिक जोखिम हुन्छ । विभिन्न सिमसार क्षेत्र र वन पर्यावरणको सूचक रुपमा हेरिने यि आगन्तुक चराहरुको संख्यामा आएको उल्लेख्य गिरावटले नेपालको बिग्रदो बातावरणीय सन्तुलन र प्राकृतिक स्रोतहरुको ह्रासलाई जनाउँछ ।
के गर्ने त ?
चरा संरक्षण कुनै क्षेत्र विशेष र विशुद्ध एकल अभियान हुन सक्दैन । बसाइँ-सराइँ गर्ने चराहरु एक देशबाट अर्को देशमा पनि जाने-आउने गर्ने हुँदा संरक्षणका लागि अन्तरदेशीय सहकार्यको पनि अपरीहार्यता छ । स्थानिय स्तरमा पनि यसलाई सहभागितामुलक जैविक विविधताको संरक्षण तथा दीगो व्यवस्थापन एवम् पर्यटन उद्योग र विकास सँगसँगै लैजानु पर्दछ । यिनीहरुको संरक्षणमा जनसहभागिता र जनचासो अपरिहार्य छ ।
साथै दीर्घकालिन संरक्षण स्थानिय समुदाय, परम्परागत जाती, संरक्षण समूहहरु, राजनैतिक शक्ति, सरकारी, गैरसरकारी र निजी क्षेत्रको समन्व्यात्मक क्रियाशिलता, एकीकृत सोंच, अवधारणा र कार्यक्रमहरुबाट नै सम्भव छ । नेपालमा विद्यमान चराका लागि महत्वपूर्ण बासस्थानको नियमित अध्ययन, तथ्यांक अध्यावधिक तथा क्षेत्र विस्तारका साथै सम्भावित नयाँ क्षेत्रको पहिचान एवम् विस्तृत अध्ययन अनुसन्धान र संरक्षणमुखी क्रियाकलापको खाँचो छ । आगन्तुक चराहरु हाम्रा पाहुना हुन्, पाहुनाको संरक्षण गर्नु र जैविक सन्तुलन कायम गर्नु हाम्रो कर्तव्य हो । यस दिवसले चरा संरक्षणमा थप टेवा पुगोस्, शुभकामना ।
(भुसाल नेपाल पंक्षी संरक्षण संघको परीयोजना अधिकृत हुन्)