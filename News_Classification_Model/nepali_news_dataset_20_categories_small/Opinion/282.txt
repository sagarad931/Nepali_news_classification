
﻿अहिले नेपालको राष्ट्रिय राजनीतिमा नेकपा एमालेले सबै वाम तथा लोकतान्त्रिक पार्टीहरूको नेता र अगुवा पार्टीका रूपमा भूमिका निर्वाह गरिरहेको छ । कम्युनिस्ट पार्टी स्थापना भएको ६६ वर्षको इतिहासमा निरन्तर पुर्‍याउँदै आएको योगदान, वैचारिक, राजनीतिक भूमिकाबाट नै एमाले सबैको नेतापार्टीका रूपमा स्थापित भएको तथ्यलाई हामीले स्वीकार गर्नुपर्छ । रातारात या एक दिनको प्रयासबाट मात्रै एमाले राष्ट्रिय राजनीति र मुलुकको नेतृत्व गर्ने हैसियतमा स्थापित भएको होइन ।
खासगरी ०४६ सालको बहुदलीय व्यवस्था स्थापनाका लागि जुन ढंगले एमालेले राजनीतिक, वैचारिक, सांगठनिक योगदान पुर्‍यायो, त्यसबाट एउटा उदीयमान शक्तिका रूपमा स्थापित भयो । पछिल्लो लोकतान्त्रिक गणतन्त्र स्थापनाको आन्दोलन र त्यसबाट प्राप्त उपलब्धिलाई संस्थागत गर्ने सवालमा खेलेको भूमिकाबाट यो पार्टी सबै पार्टीको नेता पार्टीका रूपमा स्थापित भयो । यो हैसियत निर्माणमा धेरै नेता–कार्यकर्ताको बलिदान, त्याग र तपस्या जोडिएको छ ।
यतिवेला हाम्रासामु थुप्रै चुनौती र उज्ज्वल सम्भावना छन् । त्यसैले वैचारिक, सांगठनिक र कार्यक्रमिक हिसाबले सुदृढ र एकताबद्ध एमाले नै आजको आवश्यकता हो । एमाले बलियो हुँदा मात्रै राष्ट्रियता र लोकतन्त्र बलियो हुन्छ, नेपाली जनताको लामो संघर्षबाट प्राप्त संविधान कार्यान्वयन प्रक्रिया सहज ढंगले अघि बढ्छ र नेपाली समाज विकास र समृद्धिको दिशामा अग्रसर हुन सक्छ । त्यसैले प्रधानमन्त्रीको हैसियतमा पार्टी अध्यक्षले सरकारको समेत नेतृत्व गरिरहेका वेला एमाले बढी गम्भीर र जिम्मेवार बन्नुपर्ने समय, राष्ट्र र जनताको माग हो भन्ने तथ्यलाई सबै एमालेजनले बुझ्न जरुरी छ ।
तथापि यसबीचमा एमालेभित्र नेतृत्व तहमै असन्तुष्टि रहेका विषय पनि सार्वजनिक मञ्चमार्फत, मिडियामार्फत सार्वजनिक भएको छ । यसरी जिम्मेवार नेता–नेता, नेता–कार्यकर्ताबीच अनेकता, बेमेल र फाटो देखिनु अवश्य पनि राम्रो होइन । यसबाट देशभरका कार्यकर्ता त चिन्तित छन् नै, त्यो चिन्ताको गाम्भीर्य नेतृत्वपंक्तिमा नदेखिनु दु:खद पक्ष हो ।
म नेतृत्वपंक्तिलाई आग्रह गर्छु, अहिले तपाईंहरूका जे–जे असन्तुष्टि छन्, ती सबै विषयलाई व्यवस्थापकीय हिसाबले सहज ढंगले नै व्यवस्थापन गर्न सकिन्छ । नेता–कार्यकर्ता पदीय जिम्मेवारीभित्रै रहेर पार्टीभित्र संस्थागत रूपमा अन्तर्संघर्षको विधि र प्रक्रियामार्फत असन्तुष्टिहरूको व्यवस्थापन गर्दै समाधान खोज्न सकिन्छ । त्यसैले सार्वजनिक मञ्च, सडक र मिडियामार्फत असन्तुष्टि प्रकट गर्नेभन्दा यसलाई आन्तरिक विषयमार्फत हल गर्नेतर्फ सबै नेताहरू जिम्मेवारपूर्वक लाग्दा सबै व्यवस्थापन हुन सक्छ । विपक्षी पार्टीलाई समेत विश्वासमा लिएर मुलुकका चुनौती समाधान गर्दै अघि बढ्ने वेला पार्टी अध्यक्ष तथा सम्माननीय प्रधानमन्त्री र वरिष्ठ नेताहरूले आफ्ना जिम्मेवारीलाई ख्याल गर्दै विगतका अनुभवलाई समेत ध्यानमा राखेर असन्तुष्टिका तमाम विषयलाई छलफलमार्फत एकै रातमा टुंग्याउन सक्नुहुन्छ । एमालेभित्र पटक–पटक असन्तुष्टिहरूको व्यवस्थापन यही विधिबाट हल हुँदै आएको हाम्रासामु दर्जनौँ उदाहरणसमेत रहेको तथ्यलाई हामी सबैले हेक्कासमेत राख्न जरुरी छ ।
एमालेले संविधान कार्यान्वयनको समेत नेतृत्व गरिरहेका वेला पार्टीलाई सुदृढ, बलियो र एकताबद्ध बनाउन नेतापार्टीको हैसियतमा नेता बढी संयम, धैर्य र जिम्मेवार बन्न जरुरी छ । अहिले एमालेभित्रका समस्याहरू उजागर भएका होइनन्, केवल व्यक्तिगत असन्तुष्टि बाहिर आएका हुन् । त्यसैले पार्टीभित्रै छलफल गरेर एमाले पुन: सुदृढ एकताका साथ अघि बढ्न सक्छ भन्ने मलाई पूर्ण विश्वास छ ।(कार्की एमाले केन्द्रीय सदस्य तथा मेची अञ्चल इन्चार्ज हुन्)