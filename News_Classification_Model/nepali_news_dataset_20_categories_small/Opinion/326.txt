
﻿
रेडियो नेपालले दोहोरो भिडन्त भने पनि खासमा भिडन्त एकहोरो थियो । एकहोरो रुपमा वर्षिएका गोलीका आवाजहरुले मेउचा पहाड यसरी थर्किएको थियो कि मानौं ढुङ्गाहरु समेत उड्न थालेका छन् ।
यताबाट फाइरिङ गर्नका लागि लामो दुरीका हतियार थिएनन् । भएको एकथान राइफल अघिल्लो रातको भागदौडमा रिफौजीले ‘खोल्साखाल्सीमा’ खसालेका थिए ।
मुठभेडबाट बच्दै-बच्दै मेउचा पहाडसम्म आइपुग्दा रिफौजीको एक मुठी प्राण सुरक्षित नै थियो । तर, चारैतिरबाट सैनिकको साँघुरो घेराबन्दी । उनीहरुले लगातार ‘मिस फायर’ गरेका कारण मेरो मगज, मुटु र आन्द्रा अचेत भैसकेका थिएनन् । फोक्सोले फुलिने र खुँम्चिने आˆनो ‘नित्यकर्म’ कायमै राखेको थियो ।
मैले रिफौजीलाई भनें ‘घेरा तोड्न सकिन्न, अब हामी आत्मासमर्पण गरौं । परार सालको झैँ दयालु जर्नेल रहेछन् भने बाँच्न नि सकिन्छ ।’
क्रान्तिका लागि आत्मसमर्पण गरेको ६ वर्ष भैसकेको छ । यो राजीनामा दिएको जिन्दगी हो । हामीले दिनहुँ खाएको दालभात, मासु र गेडागुडी बाँच्नका लागि होइन, लड्नका लागि हो । भौतिक शरीर समर्पण गर्न मन मान्दैन । ज्यान गए पनि आत्मसपर्पण गर्दिँन भनेर रिफौजीले बडो दार्शनिक कुरा गरे । र, भने- ‘राइफल हराएर के भयो त ? गि्रनेट छ नि । आमने-सामने हुन देउ । ढुङ्गामुढा भए पनि पल्टाउने हो ।’
मैले सम्झिएँ, त्योभन्दा परारका साल एक हुल टुकुडी सम्हालेका जर्नेलसँग दोबाटोमा हाम्रो जम्काभेट भएको थियो । उनले हामीलाई ‘छिटो जंगल छिर गरीबका नानीबाबु हो, होसियारीका साथ आˆनो काम गर’ भनेका थिए । र, हामी खुसीको सीमा नाघेर भागेका थियौं ।
त्यसो त माओत्सेतुङले भन्नुभएको थियो- ‘क्रान्तिकारीको निम्ति हतियार भनेको चेतनाको परीक्षण हो, तसर्थ ढुङ्गामाटो, रुख, हावापानी जेजति आˆनो वरिपरि छन्, ती सबै हाम्रा हतियार हुन् । हतियार हातमा होइन, दिमाखमा हुन्छ ।’
रिफौजीले थपे-‘तिमी ढुङ्गा पल्टाउ, म झोलामा भएको ग्रिनेट हान्छु ।’
रिफौजीले लगातार गि्रनेट हानिरहेको थियो । तलतिर छिटो ढुङ्गा गुल्टाऊ भन्छन् रिफौजी । त्यो माओत्सेतुङको ढुङ्गा खोज्न मकहाँ जाउँ यार ? मसिना-मसिना ढुङ्गाले त चरा पनि मर्दैनन् ।
नजिकै गुनगुन मान्छे बोलेको सुनेपछि आमने-सामने भइयो कि कसो भनेर मैले आफू मरिसकेको नाटक गरें । चङरङ्ग हात खुट्टा पसारेर पल्टिएँ । मुखमा फिँज छाडेजस्तो गरें ।
करिब ३० मिनेटपछि गोली र गि्रनेटको आवाज रोकियो । म जुरुक्क उठें । रिफौजीले भन्यो-‘गधाहरु उक्लिन सकेनन् । रिफौजी र म घेराबन्दीमा परेको ठाउँमा उक्लिन सगरमाथा चढेका शेर्पाहरु पनि सक्दैनन् होला सायद । उपयुक्त भौगोलिक बनावटका कारण हामीले माथिबाट युद्ध मैदानलाई अˆठ्यारोमा पारेका थियौं ।
एक्कासी आकाशमा के करायो । डोरीमा समातेर सैनिकहरु फटाफट हेलिकप्टरमा उक्लिए र उडे । उनीहरुले आफ्नो कोड भाषा प्रयोग गरेर सञ्चारमा कुराकानी गरेको सुन्न सकिने ‘सेट’ थियो मसँग । उनीहरु भन्थे- ‘दुई जनाका लागि दुई हजारजना मार्ने गोली सकियो । उताबाट जसरी नि माओवादीको लास लिएर आइज भन्दै गाली गथ्र्याे । यताबाट हस्, ल्याउँछौं भन्थे ।
मलाई लाग्छ ‘जसरी भए पनि माओवादीको लास लिएर आइज’ भन्ने माथिको यस्तो बाध्यकारी आदेशका कारण हजारौं निर्दोष नागरिक मारिएका, बेपत्ता बनाइएका हुन् । सैनिकहरुले माओवादी मार्न नसक्दाको सर्च अपरेसनमा गाउँ पसेर राजनीतिमा चासो नभएका साधारण निमुखालाई मार्थे । अनि बोरामा पोको पारेर लैजान्थे । खैर, अहिले यो तर्क निर्थक हुन सक्छ ।
अपसोच ! हेलिकोप्टरले माथिबाट प्रहार गरेको गोली रिफौजीको घुँडामा लाग्यो । र, हृवालहृवाल्ती रगत बग्यो । थामी नसक्नु रगत बग्यो । रिफौजीले आफ्नो गञ्जी निकालेर रगत निस्केको मूल नशालाई बन्द गरिदिन भन्यो । मैले त्यही गरें । रिफौजीलाई काँधमा बोकेर गोठालाहरु हिँडेको बाटो पत्ता लगाउँदै हिडें । त्यति धेरै रगत बग्यो, तर रिफौजीको होस हराएको थिएन । भन्थ्यो-‘भोलिसम्म गाउँको मुख देखिन्छ होला, दूध र भात खानुपर्छ । खोल्साखोल्सीमा हराएको राइफलमा मेरो नाम लेखेको छ, खोज्न जानुपर्छ । राइफल हराएको रातमा हामीले त्यहाँ फायर खोलेको भए हाम्रो शव अहिलेसम्म पनि खोल्साखोल्सीमै हुन्थ्यो । हामीसँग जम्मा २० थान गोली थिए, १० मिनेट पनि टिक्न सकिँदैनथ्यो ।’
कुन अवस्थामा भाग्ने र लडिरहने भन्ने सवालमा पोख्त थिए रिफौजी । बाँच्न सकिने अवस्थामा भाग्नुपर्छ र निधन भैहाल्ने अवस्थामा लड्नुपर्छ भन्थे ।’
‘खोल्साखोल्सीमा बाँच्न सक्ने अवस्था थियो, हामी हतियार फ्याँकेर भाग्यौं । मेउचा पहाडमा बाँच्ने कुनै सम्भावना थिएन, हतियार नभए पनि हामी लड्यौं,’ रिफौजीले छोटकरीमा युद्धको नियम सुनाए ।
गाईगोठमा एक रात सुतेपछि गाउँको मुहार देखियो । नशाबाट ‘स्लाइन पानी’ चढाए पनि रिफौजीको अनुहार अँध्यारो देखिँदैथ्यो । दुबै आँखा पहेंला भैसकेका थिए । ओठ सुकेका थिए । उनले राइफल हराएको रातको सम्झना सुनाउन छाडेका थिए । अघिल्लो दिनसम्म मेरो प्यारो राइफलमा मेरो नाम लेखिएको छ भन्थे ।
मैले रिफौजीलाई अलिकति दुध र भात खुवाएँ । हाम्रो सम्मानमा गाउँमा बृहत सांकृतिक कार्यक्रम भयो ।
‘हराउला राइफल, हराउलान् साथी,
हराउलान् दोबाटोहरु ।
तर, हराउँदैनन् विचार, हराउदैनन् संघर्ष,
हराउँदैनन् दुश्मनसँगका बदलाहरु ।’
कलाकारहरुले रिफौजीको हराएको राइफलको संमरणमा गीत लेखिदिए, गाइदिए ।
मेउचा पहाडमा हाँसीहाँसी ग्रिनेट प्रहार गरेका रिफौजी रोई-रोई गीत सुनिरहेका थिए । रिफौजी रुँदारुँदैै हाँस्दै थिए, हाँस्दाहाँस्दै रुँदै थिए ।
घुँडाको घाउलाई चाँडै निको गराउन रिफौजीलाई आरामको आवश्यकता थियो । तर, उनले आराम गरेर सुत्न मानेनन् ।
हराएको राइफलको सट्टा उनलाई अर्को राइफल आइपुग्यो । र, आफ्नो बटालियनको सम्पर्कमा पुग्न एक्लै भए पनि जान्छु भन्न थाले । उनको आँटलाई रोक्न नसकेपछि उनि हिँडे । विडम्बना ! धेरै दिन वित्दासमेत उनी सम्पर्कमा नपुगेको सूचना प्राप्त भयो ।
आवश्यक परे १० दिन, १० रातसम्म लड्नुपर्छ बड्डा ! भनेका ‘रिफौजी’ १० दिनदेखि नै बाघभालु कराउने फाग्गुस जंगलमा हराइरहेका थिए । कालो प्लास्टिकको पोकामा दुई पाथी काँचो मकै, चार मानाजति जौको सातु र रारा चाउचाउका केही प्याकेटहरु पोको पारेर बिदा भएका उनी कालगतिले मरे वा फेरि अर्को घेराबन्दीमा परे भन्ने जलत्रास थियो मलाई ।
होसियारी अपनाएर मात्रै कांग्रेसीको गाउँ पस्नू भनेर सल्लाह दिदाँ ‘म त शिकारी कुकुरजस्तो भएको छु आजकल, दुश्मनको गन्ध नाकले सुँघेर थाहा पाउँछु’ भन्दै गललल हाँस्थे रिफौजी । त्यसैले पक्कै फेरि घेराबन्दीमा परेका छैनन् कि भन्ने बलियो विश्वास थियो मेरो । यद्यपि भालुवाङ भिडन्तको चिनो घुँडाको घाउ पाकेर हिँड्नै नसक्ने गरी थला परे कि भन्ने चिन्ता थियो ।
जब गोलीहरुले निश्चित दुरीको तिब्रता पूरा गर्छन्, तब घाउहरु कम गहिरा हुन्छन् । कम गहिरो घुँडाको घाउ बोकेरै जनवादी क्रान्तिको उचाइ छुनुपर्छ भन्ने रिफौजी अचानक हराउनू मेरानिम्ति निराशावादी पक्ष थियो । रिफौजीले डोटेली भाषामा चे ग्वेभाराको सिङ्गो जीवनी अनुवाद गरेका थिए । पहाडका बुकी फूल र गुराँसका थुङ्गाहरुलाई पनि चेसँग तुलना गर्थे उनी ।
‘यसरी हो, निशाना लगाउने निसानि’ भनेर राइफल पड्काउन उनैले सिकाएका थिए मलाई । जे सिके पनि सिकाउने मानिसहरू शिक्षक नै हुन् । शिक्षक हराएको चिन्ताले मर्माहत दिमाग उचालेर रिफौजीको खोजी कार्यमा तल्लीन थिएँ म । तर, कहाँ खोजूँ ? कहाँ जाउँ ? रेडियो नेपालमा मानिस हराएको सूचना दिउँ भने उनी माओवादी थिए । त्यतिखेर माओवादीलाई ‘मानिस’ भनिँदैनथ्यो ।
एक थान राइफल, सोका गोली २५ थान र केही बन्दोवस्तीका सामानसहित पक्राउ खानेहरुमध्ये एकजनाको नाम रिफौजी पो हुन्छ कि भनेर रेडियो नजिकै कान थाप्न कहिल्यै भुलिनँ ।
आफैले शरीरमा बोकेको बिस्फोटक पदार्थ बिस्फोट भई ज्यान गुमाउनेहरुको सूचिमा समेत उनी परेनन् । सैनिकको गस्ती टोलीले ज्यूँदै त समातेनन् ? उनी मेरो सम्पर्कमा आएनन् ।
एक दिन साँझ रिफौजीले भनेका थिए- ‘मेरो घुँडा निकै कमजोर छ, जंगलमा भागडौड गर्दा थाकेर थला परेंछु भने ‘अरुण तरेर नाना तमोर तरेर’ भन्ने गीतको धूनमा मुरली बजाउनेछु । तिमी मुरलीको धून बजेतिर मलाई खोज्दै-खोज्दै आउँनू । मुरली बजेन भने बेहोस भेटिनेछु वा मरिसकेको हुनेछु । मरिसकेको भेटिएमा लासको झोलाबाट प्रचण्ड-बाबुरामको तस्वीर झिकेर मेरो छातीमाथि राखिदिनू ।’
रिफौजीले भनेका यी शब्दहरु सम्झिएर म राति अबेरसम्म रोएँ ।
घनघोर जंगलमा वनमौरीहरु भुन्भुनाउँछन् । पातहरुले हावाको झोंक सहन नसकेर गुहार मागेजस्तो गर्छन् । चराहरुले टीठलाग्दो लवजमा चिरबिर-चिरबिर गर्छन् । जंगलमा ठोकुवा भैँसीका भेल बज्छन् । कैयौं यस्ता आवाजहरुका वीचमा मैले एउटा मुरलीको धुन खोज्दै हिडें ।
रिफौजी कुन पहाडको टाकुरामा बसेर मुरली बजाउँदै होलान् भनेर हृदय जलिरहृयो ।
रिफौजीसँगका केही रमाइला पलहरु पनि सम्झिएँ मैले ।
सेक्सन कमाण्डर, तर कहिलेकाँही सेक्सी गफ गर्न रुचाउँथे रिफौजी । बादल कामरेडले एकजना महिला नेतृसँग रुखको छेउमा, ढुङ्गाको कापमा घण्टौं बिताएको आफ्नै आँखाले देखेको हुँ भन्थे ।
‘हामीलाई युद्धमा कासन दिने, आफूहरुले चाँहि विभिन्न आशन दिने’ भन्दै जनयुद्धमा यौन अराजकता बढेको दुखेसो थियो रिफौजीको । यसको विरोधस्वरुप एउटा कवितासमेत लेखेका थिए उनले ।
तत्कालीन माओवादीकी प्रभावशाली नेतृ हिसिला यमीले छापामारहरुले यौन उत्तेजना मथ्थर पार्न नसके हस्तमैथुन गरे हुन्छ’ भनेर जनादेश साप्ताहिकमा लेखेकी थिइन् । नेतृको अनुमतिपछि कार्यकर्ता पङ्तीमा ‘हस्तमैथुन कल्चर’ घनिभूत रुपमा विकास हुने नै भयो । प्रतिवादस्वरुप रिफौजी भन्थे- ‘मानुषी सुरुङमार्गबाट आएकी हैनन् ।’
खोज्दै जाँदा एकजना अधबैंसे मानिस फाग्गुस जंगलमा मरेको खबर आयो । तर, गोठालाहरुले शव उठाएका रहेनछन् । चिनेका पनि रहेनछन् । माओवादी मरेका हुन् भन्ने कुरामा उनीहरु सहमत थिए । म त्यहाँ पुग्दा रिफौजीको शरीर गन्हाइसकेको थियो । आँखा, नाक, कान चिन्न नसक्ने भैसकेका थिए । आकाश खसेर थिचेझैं म केहीबेर रन्थन्निएँ ।
रिफौजीले जीवनको अन्तिम क्षणमा एउटा पत्र लेखेर झोलामा राखेका रहेछन् । पत्रमा लेखेका थिए-
प्रिय साथी,
सात दिनदेखि मुरली बजाउँदा पनि तिमीले सुनेनौ । धून बिर्सियौ कि भनेर तिमीलाई मन पर्ने गीतको धून बजाएँ । तर, पनि सुनेनौ । सायद तिमी आफ्नै धूनमा व्यस्त भएको हुनुपर्छ । र, त्यो स्वभाविक पनि छ ।
अस्वभाविक त यो छ कि घुँडामा यति गहिरो घाउ हुदाँ पनि किन एक्लै यति लामो यात्राको निर्णय गरें मैले ? म धेरै दुस्साहसी रहेंछु ।
घुँडामा किरा परेको रहेछ । पक्कै क्यान्सर भएको हुनुपर्छ । कोखा र मुटु एकै साथमा भडि्कन थालेपछि म यही जंगलमा थला परेको हुँ । गोठालाहरुले किन मुरली बजाएको भनेर धेरैपटक प्रश्न गरेका थिए । मैले तिनीहरुलाई भनेको छु- तिमीहरु भाग्यमानी रहेछौ भने यसको उत्तर कुनै दिन मिल्नेछ ।
साथी, म चाहान्छु-गोठालाहरुलाई सबथोक भनिदेउ ।
भोलिसम्म त म बाँच्दिन होला । तर, मलाई विश्वास छ, निकापर्सिसम्म तिमी यहाँ आइपुग्छौ । यहाँ आइपुग्दा सुरुमा तिमीलाई निकै डर लाग्नेछ । किनभने तिमी एक डरपोक माओवादी हौ । तर, हामीले डरलाई जितेर नयाँ जनवादी व्यवस्था ल्याउन क्रान्तिकारी कसम खाएका थियौं । मेरो शव जनवादी व्यवस्थाको एउटा सिँढी बनोस् भन्ने चाहान्छु म ।
मेरो शवलाई गाड्नुपर्दैन । यसै छाडिदिए हुन्छ । तर, छातिमाथि प्रचण्ड-बाबुरामको तस्वीर चाँहि राखिदिनू । यो चाहना मैले यस अघि पनि भनेको छु तिमीलाई ।
जनताको सपनालाई हत्या गर्ने राष्ट्रघातीहरुलाई भने ज्यूँदै गाड्नू । तिमी डराउँछौ । अरुलाई गाड्न भन्नू । विश्वको परम्परा नै यसरी स्थापित भएको हो । हामी जनताको व्यवस्था स्थापना गरौं ।
जनताको झुपडीमा आगो बलेको छैन । कतिपयका शरीरहरु जन्मेदेखि वृद्ध हुदाँसम्म नाङ्गै छन् । गरिबका छोराछोरीहरु स्कुलमा धुलो खेलाउँदैछन् । धारा र मन्दिरहरुमा कैयौं मानिसहरुलाई प्रवेश निषेध छ । तिनलाई हामीले मानिस गराउनुछ । प्रजातन्त्र आए पनि राणाकालीन कानुनहरु लादिएका छन् । राजा मूकदर्शक बनेका छन् । जनवादी व्यवस्था स्थापित नहुदाँसम्म जनताका लागि लड्नू !
उही तिम्रो साथी रिफौजी ।
प्रिय, रिफौजी, मलाई माफ गर !