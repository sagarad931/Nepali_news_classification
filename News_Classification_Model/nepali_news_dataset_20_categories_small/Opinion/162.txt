
﻿कांग्रेसको कुम्भमेलाले भृकुटी मण्डपदेखि सानेपासम्म उडाएको धुलो अझै भुइँमा झरिसकेको छैन । केन्द्रीय सदस्यका लागि भएका निर्वाचनको मतगणना जारी छ । सभापतिमा शेरबहादुर देउवा निर्वाचित भएका छन् र उनका प्रतिद्वन्द्वी मानिएका रामचन्द्र पौडेल निराश हुने गरी पराजित भएका छन् । खुमबहादुर खड्का, चिरञ्जीवी वाग्लेहरू लाम लागेर देउवाको जयजयकार गरिरहेका छन् । तर, कांग्रेसको आन्तरिक राजनीतिसहित देशको राजनीतिक चर्चा बजारलाई तरंगित पारिरहेकोचाहिँ युवा नेता गगन थापाको महामन्त्री पदमा उठेर भएको पराजय र उनले ल्याएको मतले हो ।
यो आलेख गगनको उम्मेदवारी र त्यसको परिणामका कार्यकारण सम्बन्धको लेखाजोखा गर्न केन्द्रित हुनेछ । अरूको जितहार त्यति चर्चा गर्नलायक पनि त छैन । कांग्रेसको पछिल्लो राजनीतिक घटनाक्रमले रामचन्द्र पौडेललाई संस्थापन पक्षको निमित्त नायक मात्र बनाएको थियो । वास्तवमा उनी फस्ट म्यान बन्नका लागि न संस्थापनद्वारा स्वीकार गरिएका व्यक्तित्व थिए, न त उनको आफ्नै कुनै प्रभावकारी टिम र समूह नै थियो । यसलाई कसरी पनि पुष्टि गरिन्छ भने सुशील कोइरालापछि संस्थापन भनिने समूहका नेताको बैठक धेरैजसो शशांक कोइरालाका घरमा र एउटा बैठक रामशरणकहाँ आयोजित भएको थियो । रामचन्द्र आफैँ धाएर उनीहरूकहाँ गए । सबैलाई आफूकहाँ आउनसक्ने नै बनाएनन् । त्यसमाथि कृष्णप्रसाद सिटौलाले रामचन्द्रको नेतृत्व मान्न ठाडै अस्वीकार गरिसकेपछि उनको सम्भावना यसै पनि सकिएको थियो । उनको जित भनेको शेरबहादुरलाई पहिलोपटकमै जित्न नदिनुमा सीमित भयो । यससँगै उनको राजनीतिक भविष्य ओरालो लाग्ने देखिँदै छ । शशांकले महामन्त्रीका रूपमा आफैँ संस्थापनको नेतृत्व गर्न र प्रकाशमान आदिलाई विश्वासमा लिन सकेनन् भनेचाहिँ केही समय रामचन्द्र पौडेलले ४० प्रतिशतको रक्षाको ठेक्कापट्टा पाउनेचाहिँ छन् ।
यता देउवा र शशांकको जितलाई पनि कुनै उल्लेख्य नयाँ र उदेकलाग्दो घटना मान्नुपर्ने छैन । देउवाको जित कांग्रेसमा कम्तीमा २० वर्षदेखि गिरिजाप्रसाद कोइराला र पछि सुशीलको नेतृत्वका वेला जम्मा भएको असन्तोषको विस्फोट नै थियो । यसअघि चिरञ्जीवी वाग्ले, स्वयं देउवा, भीमबहादुर तामाङहरूले कांग्रेसमा खोजेको विकल्प, कांग्रेस संस्थागत नभएर सीमान्तमा धकेलिएका कांग्रेसीहरू सबैले चाहेको परिवर्तनको अभिव्यक्ति पनि थियो । यसैले यिनको जितले कुनै तरंग ल्याउने कुरा भएन । शशांकको जित कांग्रेसमा बिपीको ‘लिगेसी’को अभिव्यक्ति हो, शशांकलाई भन्दा बिपीलाई सम्मान गरेर दिइएको मत । त्यसैले पनि अहिलेको कांग्रेसी महाधिवेशनमा चर्चा गर्नलायक र गरिनुपर्ने पक्ष गगन थापाको उम्मेदवारी, उनले ल्याएको मत र पराजयले गरेको संकेत नै हो ।
गगन थापा कांग्रेसको अहिलेको राजनीतिक नेतृत्व वृत्तमा अपेक्षाकृत कान्छा हुन् उमेरले । चालीसवरपरका युवाले कांग्रेसजस्तो पुरानो र परम्परागत ढंगले चल्ने पार्टीमा नेतृत्वमा दाबी गर्नु र लोकप्रिय मतका आधारमा त्यसलाई चुनौती दिनु सामान्य कुरा होइन । गगन पछिल्लो समय युवा पंक्तिमा मात्र होइन, सबै उमेर समूहका नागरिकले केही आशा गरेर हेरिएका नेता पनि हुन्, गैरकांग्रेस वृत्तमा पनि । उनले महाधिवेशनअघि प्रदीप पौडेल र गुरु घिमिरेसँग मिलेर कांग्रेसलाई कता लैजाने भन्नेबारे केही आफ्ना वैचारिक पक्ष पनि अगाडि सारेका थिए, जसले खडेरीमा शीतजस्तो केही आशा जगाउँथ्यो । गगनले यसपालि उम्मेदवारी दिएर एउटा बोल्ड र जोखिमपूर्ण निर्णय गरेका थिए । देउवालाई सभापति बन्न २० वर्ष प्रतिस्पर्धा, एकपटक पार्टी विभाजन र पुन: एकता, तीनपटकको प्रधानमन्त्रीत्वले आर्जन गरेको गुट संरक्षणको शक्ति, पार्टी एकीकरण र त्यसपछि भएको महाधिवेशनपछि पनि पार्टीमा ६० र ४० को भागबन्डामार्फत कार्यकर्ताको संरक्षण, लामो समय सत्तामा रहेर गरिएको धनार्जन र राणापरिवारसँग वैवाहिक सम्बन्ध गाँसिएपछि आर्जित काठमाडौंको उच्च तहको बुर्जुवा वर्ग र परम्परागत तथा नवइलाइटहरूको साथ भरोसाले सहयोग गरेको थियो । गगनसँग यीमध्ये काठमाडांैको खानदानी वर्ग र नवधनाढ्यहरू तथा युवा तथा अपेक्षकृत स्वतन्त्र चिन्तन राख्ने कांग्रेस, गैरकांग्रेसको सहानुभूति त थियो तर उनीसँग पार्टीमा आफ्नो गुट बनाउन र त्यसलाई संरक्षण गर्न आवश्यक पर्ने खास कुरा थिएनन् । एक त उमेर र अनुभव या संगतले अझै गुट निर्माण गर्न योग्य नबनिसकेका गगनसँग पार्टीको संसदीय समिति या पदाधिकारी बैठकमा भाग लिने ढोका खुलेको थिएन । संसदीय समितिमा हुनेले या पदाधिकारी हुनेले सत्तासँग मोलतोल गरेर आफ्ना निकटस्थहरूलाई निर्वाचनमा टिकट दिलाउन, कसैलाई मन्त्री बनाउन या नबनाउन दबाब दिन सक्छ । यस्तो शक्ति पार्टीको नेतृत्वका लागि अनिवार्य पक्ष हो । दोस्रो, माथिल्लो तहको शक्ति अभ्यास गर्ने गरी उनले कुनै मन्त्रालयको पद हासिल गरिसकेका थिएनन् । यस्तो अवस्थामा आफूभन्दा कमजोर या आफूसरहका या आफ्नो नेतृत्व स्वीकार गर्नेहरूको टिम जम्मा गरेर गुट बनाउन सकिन्न । गगन पराजित हुनुको यो एउटा प्रमुख कारण हो ।
नेपालमा राजनीतिक दलहरूको संगठन र संरचना पश्चिमा देशहरूको जस्तो खुला र खुकुलो छैन । लामो समय आन्दोलनका क्रममा स्थापित नेता र कार्यकर्ताहरूले पार्टी बनेको, त्यस्तो नेताहरूले जेल बसेर, प्रवासी या भूमिगत काम गरेर संगठन र प्रभाव विस्तार गरेर पार्टी बनाइएकाले नेता–कार्यकर्ताबीचको सम्बन्ध केवल संगठित सदस्यलाई दिइएको अधिकारले मात्रै समान बनाउँदैन । गगनले आफू सिटौलाको टिमबाट महामन्त्रीमा उठिसकेपछि दिएको एउटा अन्तर्वार्तामा सिटौलालाई ‘दाइ’ भनेको देखिन्छ । महामन्त्रीको पदमा उम्मेदवार भइसकेपछि ऊ पार्टीको प्रमुख नेतृत्वको दाबी गर्ने सदस्य हो । तर, उसले सभापतिको उम्मेदवारलाई दाइ भनेर सम्बोधन गरिसकेपछि त्यहाँ समान हैसियतको सम्बन्ध छैन भन्ने प्रस्ट हुन्छ ।
दाइ भनिएपछि स्वत: आफूलाई भाइ भनेर स्वीकार गरियो । यसरी आफू सिनियर र जुनियरको सीमारेखा कोरिने एउटा संस्कृतिमा हुर्किसकेपछि त्यसले निर्माण गर्ने मनोविज्ञानबाट पार्टी सदस्यमा स्वत: ऊ मभन्दा पुरानो, सिनियर, महामन्त्री भइसकेको, पहिले नै मन्त्री भएको, मलाई टिकट दिने काममा सहयोग गरेको, मलाई अवसर दिएको या ऊ मभन्दा कान्छो, पार्टीमा पछि लागेको, जेल नपरेको, संघर्ष नगरेको, मन्त्री नबनेको, सांसद भइनसकेको, बाबु कुनै ठूलो पदमा नरहेको, सम्पत्ति कम भएको आदि आदि भनेर एउटा सीमा या खाडल निर्माण हुन्छ । यही खाडलले गगनलाई पनि माथि उठ्न दिएन ।
यसरी अरूको भाइ भएको स्वीकार गरिसकेपछि सिटौला या शशांक या शेखर या रामशरण या रामचन्द्रहरूले मात्र होइन, गगनको लोकप्रियताबाट अलि आत्तिएका र उनीभन्दा पहिले नेविसंघमा काम गरेका चन्द्र भण्डारी, बालकृष्ण खाण, एनपी सावद, हृदयराम जस्ताले पनि गगनलाई नेता मान्न, उनलाई महामन्त्री बनाएर आफूभन्दा माथि राख्न चाहेनन्, रुचाएनन् या योग्य नै देखेनन् । उनीसँग एउटै विचारधारात्मक लबिङमा लागेका प्रदीप पौडेल र गुरु घिमिरे पनि गगनलाई प्रत्यक्ष सहयोग गर्न होइन, रामचन्द्रको प्यानलमा नै बसेर निर्वाचन लड्न गए । अर्थात् गगनलाई सहयोग गर्दा आफ्नो भविष्य सुरक्षित हुने देखेनन् ।
कृष्ण सिटौलाको काँध चढेर उठ्न खोजेका थिए गगन या गगनको काँध चढेर उठ्न खोजेका थिए सिटौला या दुवैको यो साझा स्वार्थ थियो ? गगनले जुन मत प्राप्त गरे, त्यो सिटौलाको भन्दा साढे दुई सयले बढी छ । अर्थात् गगन देशभरका कांग्रेसजनबीच अहिले पनि लोकप्रिय रहेछन् । हार पछि पनि उनले यो जित भने हासिल गरेका छन् ।
अहिलेसम्म नेपाली राजनीतिमा देखिएको संस्कार के हो भने कुनै दलमा प्रतिपक्षी ध्रुवमा बसेर संस्थापनले सम्हाल्न या संरक्षण गर्न नसकेको पंक्तिलाई आस्वस्त नपारुन्जेल पार्टीमा शक्ति आर्जन गरिन्न । कांग्रेसमा देउवाको जितका पछि ३६ से कांग्रेस, कृष्णप्रसाद भट्टराई, गणेशमानदेखिका अपमान र तिरस्कारका व्यथाको संग्रह छ । यसअघि नरहरि आचार्यले गरेको प्रयास किन असफल भएको थियो भने उनी संस्थापनभित्रैका एक असन्तुष्ट बौद्धिक मात्र थिए, गगन असफल किन भए भने उनी पनि हिजोसम्म संस्थापन पक्षमा नै थिए, अब पनि अलग समूहको अभ्यास गर्ने हैसियतमा छैनन् ।
तर, गगनका लागि यो निर्वाचनमा उनले गरेको निर्णय एउटा शक्ति बन्ने सम्भावना पनि छ । उनी कांग्रेसका सनातन युवाहरू, जो कुनै नै कुनै दाइको दौराको फेर नसमाती आफ्नो भविष्य सुरक्षित देख्न सक्दैनन्, भन्दा फरक अहिले नै देखिएका छन् । कांग्रेसमा अब बिस्तारै नेताविशेषको चाकडी नगरी कांग्रेसका लागि राजनीति गर्ने अपेक्षाकृत स्वतन्त्र छविका कार्यकर्ताको प्रवेश हुँदै छ । ठेक्कापट्टा, व्यापार व्यवसाय र राजनीतिक व्यसनबाट पैसा कमाएको या त्यस्तो पेसाको संरक्षणका लागि पार्टीमा सक्रिय भएको पंक्तिबाहेक नयाँ पुस्ता जो कांग्रेसमा देखिँदै छ, त्यसलाई संगठित गर्न सक्दा कांग्रेसमा नेतृत्व परिवर्तन तलबाट पनि गर्न सकिन्छ भन्ने विश्वास निर्माण हुन सक्छ । तर, त्यसका लागि पहिले गगनले आफूलाई, आफ्नो संस्कार संस्कृतिलाई जनमुखी र सिद्धान्तमुखी बनाउन या त्यस्तो छवि निर्माण गर्न आवश्यक हुनेछ । गगनले हारे र उनले केही जिते पनि । उनको हारकै कारण नेपालमा परम्परागत पार्टीहरूमा युवाको स्पेस छैन भनेर निष्कर्ष निकाल्ने वेलाचाहिँ भएको छैन ।