
﻿प्रधानमन्त्री प्रचण्डले दशैंमा टीका नलगाइदिएका कारण एमालेहरु निकै खुसी छन् । कुनै पनि कुराको प्रचार गर्नु या त निकै खुसी भएर नै हो, वा रीस उठेर ।
हुन त, एमाले अहिले झापा बिद्रोहकालको शुद्ध एमाले भने होइन । यसमा पूर्वपञ्च, कांग्रेस, विभिन्न पार्टीको भल छोपेर धान रोप्ने मोहीहरुको बाहुल्य छ । सबैतिरका अनुभवी, मौसमी भल छोपेर रोपाइँ गर्न जानेका, भकारीमा सबै खेतबारीको अन्न थुपारेर खाने खुबी भएकाहरुको जमघट छ एमालेमा ।
ज्ञानेन्द्रदेखि कांग्रेस, माओवादीसम्मको खेतमा धान लगाएर कुन्यु ठड्याउन सक्ने एमालेजस्तो पौरखी हातहरु अरु पार्टीमा छैनन् । विभिन्न तल्सीनका धानखेतमा बाली उब्जाएर बालबच्चालाई मीठो मसिनो ख्वाउन एमाले अब्बल छ । नेताहरु हलो चलाउँछन्, कार्यकर्ताहरु गीत गाउंदै रोप्छन् र पाकेपछि मिलेरै भकारी भर्छन् । यस्तो एकता अरु पार्टीमा देखिन्न ।
माओवादीभित्र नेताले जोत्ने र कार्यकर्ताले रोपाइँ उखेल्दै हिँड्ने प्रवृत्ति छ । कांग्रेसभित्र ०७ सालको मोही खुवाएर कार्यकर्ता बचाइराख्ने प्रवृत्ति छ । यस अर्थमा हरेकका धानखेतको फसल भित्र्याएर जुँगा मुसार्दै अरुलाई चोख्याउँदै खाने एमालेको शैली अरु पाखामा बसेर हेर्नेहरुका लागि समेत प्रेरणाको श्रोत हुनुपर्ने हो ।
प्रचण्डले विगत ४० वर्षदेखि दशैंमा टीका नलगाएको कुरा अहिले आएर थाहा पाइयो ।
पहिल्यैदेखि एमालेको राजनीतिमा सुख्खा लागेको र अहिले सत्ता बाहिर रहेर टुलुटुलु हेरिरहनुपरेको अवस्थामा यही कामचलाउन नारा भेटृाएपछि एमाले साथीहरुलाई बधाई दिन कन्जुस्याइँ गर्नुपर्ने अवस्था आएन ।
फेरि यही दशैंमा पूर्वराजा ज्ञानेन्द्रले प्रजाहरुलाई टीका लगाइदिएको भीडमा आफुहरु मिसिन नपाएकोमा एमालेजनको इष्र्या पनि प्रचण्डको टीकामा आएर ठोक्किएको बुझ्न सकिन्छ । र, यो स्वाभाविक पनि हो । सोच्दा हुन्, यो बयलगाडा गणतन्त्र नआइदिएको भए हामीले पनि मुख देखाएरै शीर झुकाउँंदै राजाका हातबाट टीका र आशिर्वाद ग्रहण गर्न पाइने थियो ।
अरुलाई देखाउनका लागि नै भए पनि ११ वर्षअघि मायां मानीमानी, आंशु झारीझारी छोडपत्र गरेको श्रीमानको दैलो पोत्न अहिल्यै कसरी जाउँ ? यही सकसका बीचमा टीका नलगाइदिने प्रचण्डलाई टिपेर दही मोथ्न पाउनु पनि उनीहरुको लागि निकै ठूलो बिषय बन्यो ।
कुनै अर्थपूर्ण नारा नभेट्टाएपछि यही नारा मरुभूमिमा पानीको कुवा भेटेजस्तै भयो । यस अर्थमा उनीहरुलाई बधाइ दिनुपर्दछ ।

प्रचण्डले प्रधानमन्त्रीको हैसियतले निकै लामो दशैंको शुभकामना दिए । यो शुभकामनालाई हिन्दूवादी मानसिकतासँग जोडेर त्यही भीडले विरोध गर्‍यो । चार दिनपछि दशैंमा टीका नलगाएको भन्दै उनलाई हिन्दूविरोधी भन्दै त्यही समूह सामाजिक सञ्जालमा उत्रियो । आफुले टीको लगाएको फोटो पोष्ट गर्न भ्यायो र बाबुराम भटृराईले बाबुका हातबाट टीका लगाउँदा पनि त्यही समूह फेरि सत्तोसरापमा उत्रियो ।
पहिलोपटक प्रधानमन्त्री हुँदा प्रचण्ड सरकारले पशुपतिनाथमा नेपाली पूजारी राख्न खोज्दा त्यही समूह राकेश सुदको फेरो समाउँंदै जुलुसमा हिँड्यो । भारतीय पूजारीलाई पुनस्र्थापित गर्दा त्यही समूह नेपाली पूजारी हटायो भन्दै राष्ट्रवादी बन्यो । यसरी बिहान भारतवादी, दिउँसो राष्ट्रवादी र रात परेपछि बिहान नब्युंझेसम्म कम्युनिष्ट भैदिने एमालेको पुरुषार्थले धेरैलाई थकथकी लाग्ने गरेको छ ।
टीको प्रकरणमा धुपबत्ती बालेर मन्त्रोच्चारण गर्ने एमालेका पोखरेलदेखि शंख फुक्ने अधिकारी र उनीहरुसँगै घण्टा बजाउँदै धुपवत्ती बाल्ने घोषित अघोषित एमालेहरुलाई दूर्गामाताले खुसी भएर आशिर्वाद दिएकी होलिन् ।
किनकि, नेपालको प्रतिगमनका हरेक पाइलाहरु एमालेको सिँढीमा चढेरै गर्ने गरिएको छ । र, अहिलेका प्राप्त उपलब्धीहरु सिध्याउन चाहने सबैको साझा चौतारीको रुपमा फेरि एमाले नै रोजिने निश्चित नै छ ।
हिजो राजतन्त्रको खेत मलिलो छउञ्जेल उसले नारायणहिटीमै हलो चलायो । त्यहाँ बाँझो फोर्न नसकेपछि बाध्य भई हलो फुकाएर रत्नपार्क फर्किएर फेरि गणतन्त्रको हलो चलायो । मार्क्र्स, माओ र दुर्गामातालाई एकैपटकमा जप्ने र मनाउने एमाले शैलीबाट ज्युँदा मान्छेहरु चकित छन् । चकित हुनुपर्ने मार्क्र्स, माओ र दुर्गामाता प्रत्यक्ष बोल्न नआउने भएपछि चकित हुने त हामी नै हो । यसर्थ प्रचण्डको टीकाको रंगमा होली खेल्दै नागार्जुनदेखि दिल्लीसम्म एकैपटक सन्देश पुर्‍याउन सक्ने एमालेको क्षमताको जति प्रशंशा गरे पनि कमै हुन्छ ।

सत्ताबाट हट्नुको पीडाले एमालेजनलाई नराम्रोसँग पोलेको छ । अब माओवादीले उसको कुनै नेतालाई प्रधानमन्त्री नबनाइदिएसम्म यो घाउ निको हुने देखिन्न । हुन पनि एमाले कसैलाई दिन होइन, लिन मात्रै जान्दछ

सत्ताबाट हट्नुको पीडाले एमालेजनलाई नराम्रोसँग पोलेको छ । अब माओवादीले उसको कुनै नेतालाई प्रधानमन्त्री नबनाइदिएसम्म यो घाउ निको हुने देखिन्न । हुन पनि एमाले कसैलाई दिन होइन, लिन मात्रै जान्दछ । गाउँभरि पण्डित्याइँ गरेर सिदा उठाउने पण्डितले आफैं सिदादान गर्नुपर्दा जति पीडा हुन्छ, एमालेलाई पनि अरुलाई दिनुपर्दा त्यस्तै पीडा हुन्छ । फेरि, दाताप्रति उ कहिल्यै कृतज्ञ हुन जान्दैन, बरु जति दिए पनि निधार खुम्च्याएर सराप्दै बाटो लाग्छ ।
देवेन्द्र कोइराला
सबैले एमालेलाई पाल्कीमा बोकेर गद्दीमा चढाइदिनुपर्ने र अरुलाई चढाउनुपर्ने बेला डोली नै फालेर फन्किँदै आफ्नो बाटो लाग्ने उसको पुरानै बानी हो ।  पूर्वराजादेखि कांग्रेस, माओवादी सबैले उसको यो विशिष्टता भोगेर आएकै हुन् ।
संविधान सबैको साझा दस्तावेज हो । तर, संविधान संशोधन गर्नासाथ नेपाल सिक्किम हुने हौवा फिजाउन एमालेहरु काँध फुटाएर लागेका छन् । यो अवश्य हो कि नेपालका ६०१ सांसद, सबै राजनीतिक दल एकजुट भएर लागे पनि नेपाली जनताले नेपाललाई सिक्किम हुन दिने छैनन् । अर्को कुरा, यो पनि हो कि सिक्किम हुने अवस्था आएमा त्यहाँको पहिलो मुख्यमन्त्रीमा एमालेकै दाबी रहनेछ र उसले अरुलाई मनोनयन दर्ता गर्नसमेत दिने छैन ।
आफू केही नगर्ने र सुतीसुती नक्कली राष्ट्रवादको माला जप्दै नेपाली जनता र शक्तिलाई राष्ट्रवादी र राष्ट्रघाती कित्तामा विभाजन गरेर धमिलो पानीका माछा पोली खाने दाउ अब काम लाग्दैन । किनकि अहिलेसम्म नेपालको परिवर्तन एमालेको चाहनाले भएको होइन, उ स्वयं अहिलेसम्मका परिवर्तनमा फट्के किनाराको विवश र निरीह साक्षी मात्रै हो ।