
﻿संविधान जारी भएको चार महिना नबित्दै संशोधन भएको छ । नयाँ संविधान गतिशील दस्ताबेज भएकाले समसामयिक हिसाबबाट आएका समस्या र विषयलाई सम्बोधन गर्न गरिएको हो । त्यसलाई निर्माण गर्ने वेलामै लचिलो बनाइएको थियो । संविधानमा अपरिवर्तनीय भनेका जनता सार्वभौमसत्ता सम्पन्न हुन्, मुलुक अखण्ड हो र मुलुकको सार्वभौमिकतामा कुनै पनि सम्झौता हुन नसक्ने विषय मात्र हुन् । त्यसबाहेक सबै परिवर्तनीय विषय हुन् भनेर संविधानमै स्विकारिएको छ । यही लचिलोपनका आधारमा हाम्रो नयाँ संविधान यति छिटै संशोधन भएको हो । संविधान जारी भएपछि देखिएका संविधानप्रतिका असन्तुष्टिलाई सम्बोधन गर्न पनि यो संशोधन गरिएको हो ।संशोधनपछि पनि असन्तुष्ट मधेस
यससँगै एउटा प्रश्न सशक्त रूपमा उठेको छ– संविधान संशोधन त हामीले गर्‍यौँ । तर, असन्तुष्ट पक्ष संशोधनबाट सन्तुष्ट हुन सकेन । संविधानमा असन्तुष्टि जनाउँदै सुरु भएको आन्दोलन संविधान संशोधनपछि मत्थर भएन । मधेस आन्दोलनको नेतृत्व गरिरहेका दलहरूले संविधान संशोधनमा सन्तुष्टि जनाएनन् । यस विषयमा बुझ्नुपर्ने पक्ष के छ भने मधेस आन्दोलनका कारण भारतले देशमा नाकाबन्दी गरेको भए पनि सँगसँगै हाम्रा बहुआयामिक अन्तर्राष्ट्रिय प्रभाव पनि छन् । त्यसमा मित्रराष्ट्र भारत र अन्य मुलुकको प्रभाव पनि छ । त्यसकारण नाकाबन्दीलाई मधेस आन्दोलनसँग मात्रै जोडेर हेर्नु गलत हुन्छ । तर, मधेस आन्दोलन यसमा पनि जोडिएको छ ।
मधेसले असन्तुष्टि जनाएका समानुपातिक समावेशी प्रतिनिधित्वको सुनिश्चितता, जनसंख्या र भूगोलको आधारमा जनसंख्यालाई मुख्य आधार बनाएर निर्वाचन क्षेत्र निर्धारण गर्ने विषय हामीले संविधान संशोधन गरी पूरा गरेका छौँ । राजनीतिक संयन्त्रको माध्यमबाट सीमांकनमा देखिएको असन्तुष्टिलाई पूरा गर्ने विषयमा पनि हामीले पर्याप्त छलफल गरेर एकखाले अवधारणा तयार गरेका छौँ । मधेसले संविधानमा असन्तुष्टि जनाएको मुद्दा अब बाँकी छैन् । तर, आन्दोलनकारी दलहरूलाई सम्झौता गर्न तत्काल गाह्रो छ । किनकि उनीहरूले जनतालाई आन्दोलनमा सहभागी गराउँदा धेरै कुरा भनेका छन् । यतिसम्म कि मधेसको छुट्टै राज्य हुन्छ भन्नसम्म पछि परेका छैनन् उनीहरू । अहिल्यै त्यस विषयमा सहमति गरिएमा उनीहरू नै लखेटिने सम्भावना रहेकाले तत्काललाई सहमति गर्ने तदारुकता नदेखाएका हुन् । त्यसकारण ‘कोभन्दा को कम’ भन्ने तरिकाले अहिले मधेस आन्दोलन चलिरहेको छ । संशोधनले मूलत: बाँकी रहेका मधेसका मुद्दालाई सम्बोधन गरेको छ । सँगसँगै हाम्रा छिमेकी मित्रराष्ट्रका मागलाई पनि सम्बोधन गरेको छ । बन्द भएको राजनीतिको बाटोलाई संशोधनले खोल्ने काम गर्दै सबै राजनीतिक दललाई एकै स्थानमा उभ्याउन सक्ने आधार तय गरेको छ । मुख्य राजनीतिक दल कांग्रेस र एमालेबीच पछिल्लो समय देखिएको ‘मिसअन्डस्र्ट्यान्डिङ’लाई पनि एकै ठाउँमा ल्याइदिएको छ । बल्झिएको राजनीतिको निकासको बाटो खोलेको छ ।
संविधान संशोधनपछि नाकाबन्दी खुल्छ भन्नेमा सबैले आशा र विश्वास राखेका छन् । मधेसका दलले पुन: असन्तुष्टिसहित आन्दोलन गर्ने भनाइमाथि अहिले विभिन्न कोणबाट बहस चलिरहेको छ । उनीहरूका आन्दोलनका कार्यक्रम हेर्‍यो भने हिजोका जस्ता छैनन् । आफूलाई सेटल गर्न आन्दोलन गर्दै छन् उनीहरू, आन्दोलन पहिलाको भन्दा सशक्त बनाउनका लागि होइन । त्यसैले संविधान संशोधनमा आधारभूत रूपमा मधेसवादी दलको पनि अप्रत्यक्ष सहमति छ भन्ने हामीले बुझेका छौँ । योभन्दा बढी माग राख्नुलाई जायज मान्न सकिँदैनथ्यो । राज्यले स्वीकार गर्न सक्दैनथ्यो, अन्तर्राष्ट्रिय समुदायले पनि मान्न सक्दैनथ्यो ।
चार महिनादेखिको आन्दोलनका कारण तराई अस्तव्यस्त बनेको छ । अभिभावक भएका कारण राज्यले त्यो आन्दोलनलाई सहज ढंगले टुंग्याउनुपर्छ भन्नेमा दुई मत छैन । त्यसका लागि सरकार जिम्मेवार बन्नुपर्छ । तर, के आन्दोलनकारीचाहिँ गैरजिम्मेवार बन्न पाउँछन् ? तराई मधेसमा आन्दोलनरत दलले संविधान हामीले बनाएका हौँ, नेपाल हामीले बनाएको हौँ, अब नेपाललाई समृद्ध बनाउनुपर्छ भन्ने चाहनुहुन्छ भने उहाँहरू गैरजिम्मेवार बन्न पाउनुहुन्छ ?आन्दोलनले मधेसमा पारेको प्रभाव
चार महिनादेखिको आन्दोलन र नाकाबन्दीले कसलाई नोक्सान गर्‍यो ? मुलुकलाई नोक्सान परेको होइन ? आखिर नेपाल हामी सबैको होइन ? आन्दोलन र नाकाबन्दीले मधेसका व्यवसायीलाई नोक्सान गरेको छैन ? यो आन्दोलनले मुलुकका अन्य स्थानमा भन्दा बढी मधेसमै नोक्सानी गरेको छ । त्यहाँको अर्थतन्त्रलाई बर्बाद पारेको छ । उद्यमशीलता बिगारेको छ । औद्योगिक कलकारखाना बन्द हुने अवस्था सिर्जना गरेको छ । रोजगारी चौपट भएको छ । त्यहाँका बासिन्दालाई विकल्प खोज्नका लागि अनेकन स्थान चहार्न बाध्य बनाएको छ । अनि उनीहरूले गरेको आन्दोलन कसरी मधेसका लागि हुन्छ ? निश्चित आफ्नो स्वार्थका लागि हो । मधेसमा आन्दोलन गरिरहेका कतिपय नेताले अर्को चुनावसम्म यो आन्दोलनलाई लम्ब्याइराख्न चाहेका छन् । भोटको प्रभावका लागि आन्दोलन गरिरहेका छन् । राजनीतिक शक्ति आर्जन गर्नका लागि आन्दोलन गरिरहेका छन् । त्यो आन्दोलन जनता र राष्ट्रका लागि होइन । त्यसकारण यो विषय पनि जनता र राष्ट्रले छुट्याउनु आवश्यक छ ।
नाजायज र जनतालाई पाच्य नहुने माग स्वीकार्य हुन सक्दैन । उनीहरू राज्यको नीति–निर्माण तहमा भएको भए पनि स्वीकार गर्नसक्ने थिएनन् । राज्यलाई लतार्ने र कमजोर बनाउने खेलले अन्तत: उहाँहरू पनि कमजोर हुनुहुन्छ । यसबाट सबैभन्दा पीडा मधेसका जनताले व्यहोर्नुपरेको छ ।मधेसी जनताका पीडा
मधेसका जनता देशभक्त छन् । राष्ट्र निर्माणमा सहभागी भएका जनता हुन् । मधेसका जनता राष्ट्रलाई सुरक्षा प्रदान गरेर सीमामा बसेका सीमारक्षक हुन् । त्यहाँको सीमा मिचिँदा, एसएसबीले हस्तक्षेप गर्दा पहाडका भन्दा मधेसका जनतालाई नै बढी दुख्छ । अनेकन प्रकारका हस्तक्षेप र हतोत्साही गराउने काम मधेसमै भएको छ । थोरै माथिल्लो क्लासका मानिसको सुखसुविधाको पक्ष एउटा होला, सम्बन्ध अर्को पक्ष होला । तर, त्यहाँका सच्चा नागरिकको पीडा भने अर्कै छ ।भ्रम चिर्ने पहल आवश्यक
मुलुक बचाएको र सीमारक्षा गरेको मधेसकै जनताले हो । राज्यले त्यहाँका जनतासँग पूर्ण विश्वासको वातावरण सिर्जना गर्नुपर्छ । तर, नियतवश लागेकाहरूलाई भने उनीहरूबाट अलग्याउन सक्नुपर्छ । त्यो राज्यको जिम्मेवारी पनि हो । त्यहाँका समस्या सम्बोधन गरी नयाँ वातावरण सिर्जना गर्नु आवश्यक छ, त्यसका लागि सरकारले मधेसमा राज्यका मेसिनरी, प्रहरी र सशस्त्रलाई मात्रै प्रयोग नगरी राजनीतिक पहुँच पुर्‍याउनुपर्छ । राजनीतिकस्तरमा बहस र मध्यस्थता गर्ने माहोल पैदा गर्नुपर्छ । संविधान हाम्रो हो, संविधानका विशेषता यस्ता छन् भनेर विश्वास दिलाउन सक्नुपर्छ । विगतको संविधानले दिएकोभन्दा बढी अधिकार दिएको छ । यी सब आन्दोलनकारीले फैलाएका अफवाह हुन्, पूरा नहुने कुरा देखाएर राजनीति मजबुत बनाउन खोजेका हुन् भन्ने खुलस्त पार्न सक्नुपर्छ । विगतमा चुनाव हारेका नेताहरूले अर्को चुनाव कसरी जित्न सकिन्छ भन्ने खेलका लागि गरिएको आन्दोलनबाट जनतालाई अलग बनाउन उनीहरूको विश्वास जित्न सक्नुपर्छ । यसमा विश्वले नै हामीलाई साथ दिन्छ ।
अब छिटपुट तरिकाबाट अल्झिन हुँदैन । राज्यको कार्यकारी प्रमुखका हैसियतले प्रधानमन्त्री केपी शर्मा ओलीले जनताका नाममा सम्बोधन गरी मधेसले उठाएका यी–यी जायज माग पूरा भए र यी–यी नाजायज माग, जसले राज्यलाई हानि पुर्‍याउँछन्, ती पूरा गर्न सकिँदैन भन्न सक्नुपर्छ । मधेसी जनतालाई सम्बोधन गर्न प्रधानमन्त्री मधेसमै पनि पुग्न सक्नुपर्छ । सामाजिक जनजीवनलाई स्वाभाविक परिस्थितिमा ल्याउन भरमग्दुर पहल गर्नुपर्छ । उत्तेजना नफैलाई मेलमिलापको अवस्था सिर्जना गरिनुपर्छ । यसैमा राष्ट्रको र स्थानीयको हित छ । कतिपय विषय अन्तर्राष्ट्रियकरण गरेर भए पनि मिलाउन आवश्यक छ । त्यसको पनि तयारी गर्नुपर्छ ।(एमाले केन्द्रीय सदस्य अधिकारी संसद्को विकास समितिका सभापति हुन्)