
﻿डिङ ग्याङ
गतसाता भारतीय राष्ट्रपति प्रणव मुखर्जी चारदिने चीन भ्रमणमा आए । भ्रमणमा उनको पहिलो गन्तव्य थियो, चिनियाँ क्रान्तिको नेतृत्व गरेको सहर ग्वाङझाउ । उनी ग्वाङडङ प्रान्तमा रोकिनुको सांकेतिक महत्त्व विशेष रहेको विश्वास गरिएको छ ।
मुखर्जी त्यस्तो समयमा चीन भ्रमणमा आए, जतिवेला नयाँदिल्ली र बेइजिङको सम्बन्धबारे नयाँ शिराबाट कुरा चलिरहेको छ । भारतको ‘पूर्व हेर’ र चीनको ‘बेल्ट एन्ड रोड’ रणनीति, दुवै देशका समानान्तर राष्ट्रिय नीति अब एकीकरण हुन खोजिरहेका छन् ।
चीनको ‘बेल्ट एन्ड रोड’ प्रस्तावका कारण केही भारतीय अहिले नै आत्तिएका छन् । चीनले तिब्बत हुँदै नेपालबाट भारतसम्म पुग्ने रेल लाइन विस्तार गर्दा चिनियाँ सामानले भारतीय बजारको थप हिस्सा ओगट्ने कुराले यो चिन्ता बढेको हो ।
यही चासोका कारण चीन, म्यानमार र भारतलाई जोड्ने स्टिलवेल रोडको निर्माण स्थगित भएको छ । यही बाटोको पश्चिमी क्षेत्रमा जहाँ म्यानमार र भारतको सीमा जोडिन्छ, त्यहाँ चीनमा बनेका सामानको बाढी छ ।
तर, जब चीन–भारत जोड्ने रेलवे र हाइवेहरूको आगामी पाँच वर्षमा निर्माण भइसक्छ, तब भारतले यस्ता साना विषयमाथि थप चासो नदेला ।
अर्कोतिर, मुखर्जीको चीन भ्रमणभन्दा केही समयअघि मात्र एप्पलका सिइओ टिम कुक र फोक्सकोनका अध्यक्ष टेरी गौले भारतको भ्रमण गरेका थिए । त्यो भ्रमणमा उनीहरूले आफ्ना उद्योग चीनबाट भारतमा पुनस्र्थापना गर्ने बताए । फोक्सकोनले २०२० सम्ममा भारतमा १० देखि १२ वटा उद्योग स्थापना गर्ने लक्ष्य लिएको छ । त्यति मात्र होइन, धेरै चिनियाँ उद्योगले पनि भारतमा लगानी गर्न चाहना देखाइरहेका छन् ।
विश्वमा चिनियाँ महत्त्वलाई विस्थापित गर्न सबैभन्दा ठूलो सामथ्र्य दुई देशसँग छ– भियतनाम र भारत । यी दुई देशमा ज्याला कम दिनुपर्छ । र, यी दुवै देशमा चिनियाँ कामदारलाई विस्थापन गर्ने रफ्तारमा काम पनि सुरु भइसकेको छ ।
भारतमा लिइएको नीति ‘मेक इन इन्डिया’ले सम्भवत: भारत र चीनलाई थप आक्रामक प्रतिस्पर्धामा लैजानेछ । केही उद्योगमा प्रतिस्पर्धा बढे पनि यसले थप आपसी समझदारी बढाउँछ ।
तिनका माथि गइरहेका आर्थिक सम्बन्धलाई व्यवस्थित गर्ने मुख्य उपाय प्रत्यक्ष प्रतिद्वन्द्वीता कम गर्नु र थप औद्योगिक सम्पर्क खोज्नु हो । विभिन्न उद्योगबीच त्यस्ता संयुक्त प्रयत्नले नसोचेको फाइदा ल्याउनेछ र साझा हितका मूल्य शृंखलालाई मजबुत बनाउनेछ ।
धेरै भारतीय चीनको बढ्दो उपस्थितिबाट डराउँछन् । यस्तो भावना छिमेकी हुँदाहुँदै पनि वर्षौंसम्म रहेका मनमुटावका कारण उत्पन्न हुन्छ । रुढिवाद प्रतिस्पर्धाको भयबाट जागृत हुन्छ । जब ‘मेक इन इन्डिया’को प्रतिस्पर्धा ‘मेड इन चाइना’ भन्दा कम हुन्छ, रेलमार्गले भारतीयमा चीनमा बनेका उत्पादनबारे चासो भयंकर बढाइदिनेछ ।
त्यस्तो चासो भारतका स्थानीय निर्माणमा थप विदेशी लगानी भित्र्याउने अवरोधमध्ये मुख्य हो । त्यसले राजस्व व्यवस्थित बनाउने प्रक्रियालाई बाधा पुर्‍याउँछ ।
चीनलाई उछिन्न अब भारतीयलाई उत्ति ठूलो समस्या रहेन । जब भारतीय अर्थतन्त्रको वृद्धिको गति वृद्धि हुन्छ, र निर्माण अझ प्रतिस्पर्धी हुन्छ, भारतीयहरू चीनप्रति पूर्वाग्रहमुक्त हुनेछन् ।
चिनियाँ स्टिल, निर्माण, मेसिनरी, लत्ताकपडा तथा विद्युतीय उद्योगहरू भारतीय बजार छिर्न खोजिरहेका छन् । त्यस्तै, भारतीय सूचना प्रविधि, फार्मेसी र केमिकल उद्योगहरू चिनियाँ बजार कब्जा गर्न खोजिरहेका छन् । यस्तोमा उद्योगहरू, पुँजी र प्रविधिहरू संयोजित हुने प्लेटफर्मको ठूलो महत्त्व छ ।
औद्योगिक साझेदारीले भारतीय र चिनियाँबीच रहेको अविश्वास हटाउन मद्दत गर्नेछ । चीन–भारत सम्बन्ध यी दुई देशका आर्थिक गतिविधिले लामो समयसम्म रहेका चासोलाई कम गर्न सक्छ कि सक्दैन भन्नेमा निर्भर गर्छ ।
औद्योगिक साझेदारीले दुवै देशको वृद्धिलाई प्रत्यक्ष फाइदा पुर्‍याउन सक्छ, दुवै समाजमा जरो गाडेको अन्धराष्ट्रवादी भावनालाई कम गर्न सक्छ र दुवैको उदयलाई नयाँ दृष्टिकोण दिन सक्छ ।
चीन र भारत विवादित जमिनका टुक्राभन्दा फराकिलो क्षितिजमा हेर्न उत्प्रेरित हुनुपर्छ । चीन र भारतको औद्योगिक साझेदारीले विश्वव्यापीकरणको नयाँ उत्कर्षतिर लैजानेछ ।(ग्याङ चीनको सरकारी सञ्चार–माध्यम पिपल्स डेलीका वरिष्ठ सम्पादक हुन्)   ग्लोबल टाइम्सबाट