
﻿कुनै पनि देशको प्रजातान्त्रिक परिपाटीको राजनीतिक आधार दल नै हुन् । दल भन्नेबित्तिकै सदस्यहरूको समूह भन्ने बुझिन्छ । कुनै पनि स्थानमा जब धेरै सदस्य जम्मा हुन्छन् र कुनै क्रियाकलाप हुन्छ भने त्यहाँ गुट निर्माण सुरु हुन्छ । त्यसैले संसारका सबै साना–ठूला पार्टीभित्र आन्तरिक गुट–उपगुट हुन्छन् नै । अमेरिकाको डेमोक्रेटिक पार्टीभित्र राष्ट्रपति निर्वाचनका लागि बाराक ओबामा र हिलारी क्लिन्टनले गरेको प्रतिस्पर्धा चर्चित रह्यो । बेलायतलगायतका युरोपियन मुलुकहरू, अस्ट्ेरलिया र जापानजस्ता हरेक प्रजातान्त्रिक मुलुकका पार्टीभित्र पनि आन्तरिक गुट–उपगुट छन् । तिनीहरूबीच आन्तरिक प्रतिस्पर्धा भई नै रहेको हुन्छ । तर, ती देशमा गुटबन्दीका कारण पार्टी कमजोर भएको अथवा पार्टी फुटेको कहिल्यै सुन्न पाइँदैन । भारतीय प्रचलन भिन्न खालको छ । त्यहाँ गुटबन्दीका कारण पार्टी फुट्नु र जुट्नु स्वाभाविक मानिन्छ । भारतीय राजनीतिको सांस्कृतिक प्रभावमा हुर्किएको नेपालको राजनीति पनि यसबाट पृथक् रहने प्रश्न नै भएन ।
हाम्रा जस्ता गरिब मुलुकमा राजनीतिमा आवश्यकताभन्दा धेरै नै बढी मानिसको भिडभाड हुने गर्छ । जहाँ राजनीतिमा मानिसको भिड बढी हुन्छ, त्यहाँ राजनीतिक प्रतिस्पर्धा पनि उच्च हुनु स्वाभाविक हुन्छ । जहाँ राजनीतिक दलभित्र आवश्यकताभन्दा बढी प्रतिस्पर्धा हुन्छ, त्यहाँ गुट–उपगुट पनि आवश्यकताभन्दा बढी नै बन्छन् । यस देशका मुख्य राजनीतिक दल कांग्रेस, एमाले र माओवादीको मात्र सदस्य संख्या हिसाब गर्ने हो भने पनि बाह्र लाखको हाराहारी पुग्दो रहेछ । अन्य साना दलसमेतका हिसाब गर्ने हो भने पन्ध्र–सोह्र लाख पुग्न सक्छ । यस हिसाबले हेर्दा कुल जनसंख्याको झन्डै ६/७ प्रतिशत हिस्साले नेपालमा राजनीति गर्दो रहेछ । मेरो अनुमानमा राजनीति गर्नेहरूको यो संख्या भनेको संसारमै उच्चतम हो । गत निर्वाचनमा करिब ३० लाख मत प्राप्त गरेको कांग्रेसको सदस्य संख्या नै पाँच लाख नाघ्दै छ । यो भनेको कुल मतको झन्डै १८ प्रतिशत हिस्सा हो । जुन पार्टीमा कुल मतको १८ प्रतिशत मतदाता सक्रिय राजनीतिमा रहन्छन्, त्यो पार्टीमा प्रतिस्पर्धाको अवस्था के होला ? जहाँ चरम प्रतिस्पर्धा हुन्छ, त्यहाँ गुटबन्दी पनि शीर्ष बिन्दुमा पुग्छ नै । जहाँ गुटबन्दी शीर्ष बिन्दुमा रहन्छ, त्यहाँ स्वस्थ्य प्रतिस्पर्धाको अपेक्षा गर्न सकिँदैन ।
कांग्रेसभित्र पनि स्थापनाकाल २००३ देखि नै गुटबन्दी देखिएको हो । बिपी कोइरालाविरुद्ध डिल्लीरमण रेग्मीहरूले अर्को गुट खडा गरेकै हुन् । कहिले बिपी र मात्रिकाबाबु कहिले बिपी र सुर्वणजीको गुट पार्टीभित्र सुषुप्त वा जाग्रत अवस्थामा रहँदै आएको थियो । साँच्चै भन्ने हो भने बिपी र मात्रिकाको कालखण्डलाई छोड्ने हो भने कांग्रेसमा स्थापनाकालदेखि अहिलेसम्म कोइराला समर्थक र विपक्षीको अर्को गुट सुषुप्त वा सशक्त अवस्थामा रहिआएको छ । कांग्रेसको इतिहासमा राष्ट्रिय कांग्रेससम्म जोड्ने हो भने सातजना सभापति भए, जसमध्ये चारजना कोइराला परिवारबाटै भए भने बाँकी तीनजना पनि कोइरालाहरूकै आशीर्वादबाट भएका हुन् । नेपाली राष्ट्रिय कांग्रेसका सभापति टंकप्रसाद आचार्य जेलमा रहेका वेला बिपी कोइरालालाई मानार्थ सभापति बनाएर आफू कार्यवाहक सभापति भएका थिए । ०१२ सालमा सुवर्णशमशेर पनि बिपी कोइरालाकै सहयोग र समर्थनबाट सभापति भएका थिए । ०३५ सालमा कृष्णप्रसाद भट्टराईलाई बिपीले नै कार्यवाहक सभापति बनाउनुभएको हो भने ०४९ मा गिरिजाप्रसाद कोइरालाकै समर्थनबाट उहाँ निर्विरोध सभापति बन्नुभएको हो । इतिहासमै पहिलोचोटि बाह्रौँ महाधिवेशनमा शेरबहादुर देउवाले कोइराला परिवारका उत्तराधिकारी सुशील कोइरालालाई दह्रो चुनौती दिएका थिए । तेह्रौँ महाधिवेशनमा यदि शेरबहादुर देउवा निर्वाचित भए भने कांग्रेसको ७० वर्षको इतिहासमा पहिलोचोटि कोइराला परिवारको इच्छाबेगर नेतृत्व कोइराला परिवारइतर नेताको हातमा आउनेछ, जसबाट कांग्रेसमा कोइराला परिवारको पारिवारिक नेतृत्वको शृंखला टुट्नेछ र देउवा ऐतिहासिक नेतामा दरिनेछन् ।
कांग्रेसको ७० वर्षको यस कालखण्डमा पार्टीभित्रको आन्तरिक गुटबन्दी पनि कहिले सुषुप्त र कहिले जाग्रत अवस्थामा रहँदै आएको छ । ०४६ पछि झांगिँदै गएको गुटबन्दी बाह्रौँ महाधिवेशनपछि संस्थागत हुन पुगेको छ । दुइटा पार्टीका मोर्चाझँै हुन पुगेको छ आजको कांग्रेस । पार्टीको टिकट बाँड्दा, समानुपातिक छनोट गर्दा, मन्त्री बनाउँदादेखि लिएर राजदूत नियुक्त गर्दासम्म पार्टीभित्रको भागबन्डा प्रतिशतकै हिसाबमा गर्नुले पक्कै पनि एउटै पार्टीको झल्को दिँदैन । बाह्रौँ महाधिवेशनमा पार्टीलाई संस्थागत ढाँचामा चलाउने प्रतिबद्धतासाथ निर्वाचित भएका सभापति सुशील कोइरालाको पालामा समेत गुटबन्दी हट्न सकेन, बरु संस्थागत बन्न पुग्यो ।
आज देशभरिका कांग्रेस नेता, कार्यकर्तामा पार्टीभित्रको गुटबन्दी सबैभन्दा चिन्ताको विषय बनेको छ । पार्टीको केन्द्रीय संरचनादेखि गाउँ तहसम्म स्पष्ट रूपले विभाजित भएको कांग्रेस, कांग्रेसीका लागि टाउको दुखाइको विषय बन्नु स्वाभाविकै हो । ६० र ४० को भागबन्डाभित्र पर्न नसकेका सक्रिय, जुझारु, इमानदार र स्वाभिमानी कार्यकर्ताको कन्तबिजोक पनि विगतमा देखिएकै हो । पाँच लाखभन्दा बढी सदस्यता भएको कांग्रेसभित्र गुटबन्दीविहीनताको अवस्था त कल्पना गर्न सकिन्न । अलिक धेरै सदस्य भएको एउटा घरमै त गुटबन्दी हुन्छ भने पाँच लाखभन्दा बढी सदस्यता भएको कांग्रेसभित्रको गुटबन्दीलाई स्वाभाविक नै मान्नुपर्ने हुन्छ । कांग्रेसभित्रको समस्या गुटबन्दीभन्दा पनि निरपेक्ष गुटबन्दीको हो । पार्टीभित्रको गुटबन्दी त ‘लुज नेटवर्क’ नै हो । यो अस्थायी प्रकृतिको ‘इस्यु बेस’ हुनुपर्नेमा स्थायी प्रकृतिको निरपेक्ष ढंगले क्रियाशील हुनुचाहिँ खतरनाक भयो । पार्टीका अधिवेशनमा सबै तहमा खुलेर प्रतिस्पर्धा गर्ने, तर निर्वाचन सकिएपछि निर्वाचित वा पराजित दुवैले परिणामलाई संस्थागत रूपले स्विकार्ने पद्धति बसालियो भने गुटबन्दी स्वाभाविक हुन पुग्छ । पार्टीभित्रका संरचनामा निर्वाचित व्यक्तिले संस्थागत प्रतिनिधित्व गर्छन् भन्ने विजयी वा पराजित दुवै पक्षले बुझ्न जरुरी छ । विकसित मुलुकका पार्टीभित्र हुने गुटबन्दी यस्तै अस्थायी प्रकृतिका हुने गर्छन् । आन्तरिक प्रतिस्पर्धाबाट निर्वाचित भएका ओबामाले राष्ट्रपति बनेपछि हिलारीलाई विदेशमन्त्री बनाएको उदाहरण हाम्रो सामुन्ने ताजै छ । नेपालकै पार्टीहरूको कुरा गर्ने हो भने पनि एमालेभित्रको गुटबन्दी पनि यस्तै अस्थायी चरित्रको देखिन्छ । तर, कांग्रेसभित्रको गुटबन्दी अत्यन्तै परम्परागत र निरपेक्ष ढंगको छ । म कोइराला खेमामा जन्मिएँ त्यसैमा मर्छु, म प्रजातान्त्रिक खेमामा जन्मिएँ त्यसैमा मर्छु भन्ने निरपेक्ष भावको गुटबन्दीचाहिँ पार्टीका लागि अत्यन्तै डरलाग्दो विषय हो । नेताहरूले पनि आफ्नो निरन्तर सम्पर्कमा बस्ने र निर्वाचनमा सघाउने कार्यकर्तालाई मात्र आफ्नो हिस्साभित्र पार्ने प्रवृत्तिले निरपेक्ष खेमाबन्दीलाई बलियो बनाइदिएको छ । अझ कसैले खेमा परिवर्तन गर्‍यो भने त्यसलाई धोकेबाज, कृतघ्न र बेइमानको संज्ञासमेत दिने गरिन्छ कांग्रेसभित्र । यस्तो संस्कृतिले कांग्रेसलाई एकताबद्ध राखिरहन सक्ला र ? भन्ने प्रश्न एकातिर उब्जिन्छ भने अर्कोतर्फ यस्तो संस्कृतिले कांग्रेसलाई आउँदा दिनका चुनौती सामना गर्नसक्ने पार्टीका रूपमा उभ्याउन सक्छ कि सक्दैन ? कांग्रेसीजनले सोच्नुपर्ने वेला आएको छ ।
तेह्रौँ महाधिवेशनको संघारमा उभिएको कांग्रेसका कार्यकर्ताले आफ्नो पार्टीको नेतृत्व चयन गर्दा परम्परागत र निरपेक्ष गुटबन्दीभन्दा माथि उठेर विगतलाई मूल्यांकन गर्दै आउँदा दिनका कठोर चुनौती सामना गर्नसक्ने विचारवान् र क्रियाशील नेतृत्व चयन गर्न सक्यो भने मात्र आउँदा दिनमा कांग्रेस अब्बल पार्टी बनिरहनेछ । आमकार्यकर्ता गुनासो गरिरहने, चिन्ता व्यक्त गरिरहने तर नेतृत्व चयनको समयमा परम्परागत र निरपेक्ष गुटबन्दीभन्दा माथि उठ्न नसक्ने भएपछि त्यो गुनासो र चिन्ताको कुनै अर्थ रहँदैन । आउँदो महाधिवेशनमा कांग्रेसका कार्यकर्ताले गाउँदेखि केन्द्रसम्मको नेतृत्व चयनको अवसर प्राप्त गर्दै छन् । यस्तो अवसर कार्यकर्तालाई पुन: अर्को पाँच वर्षपछि मात्र प्राप्त हुनेछ । कांग्रेसको भविष्य तेह्रौँ महाधिवेशनमा गाउँदेखि केन्द्रसम्म छानिने नयाँ नेतृत्वमा ठूलो भर पर्नेछ ।
नयाँ नेतृत्वको निर्वाचन गर्दा निरपेक्ष गुटबन्दीभन्दा पनि कार्यक्षमता र भावी दिनमा प्रदर्शन गर्नसक्ने नेतृत्व कुशलतालाई महत्त्व दिइयो भने मात्र उपयुक्त नेतृत्व चयन हुन सक्छ, जसले आधुनिक युगको चुनौतीसँग मुकाबिला गर्नसक्ने पार्टी निर्माण गर्नेछ । म अमुक गुटको कार्यकर्ता, आजसम्म त्यही गुटमा रहेँ, अब त्यो गुट छाडेर अन्यत्र सहयोग वा मतदान गर्दा बेइमान ठहरिन सक्छु भन्ने त्रासमा बाँचिरहने हो भने अबका दिनमा कांग्रेस कार्यकर्ताले गुनासो गर्नुको कुनै अर्थ रहँदैन । अमुक गुट वा व्यक्तिलाई सहयोग गर्दा किन सहयोग गर्ने भन्ने विषयमा स्पष्ट हुन आवश्यक छ । गाउँदेखि केन्द्रसम्म नेतृत्वको दाबी गर्ने नेताहरूले उसको नेतृत्व किन आवश्यक छ भन्ने प्रस्ट्याउन अनिवार्य छ भने कार्यकर्ताले पनि कसैलाई सहयोग गर्नुअघि यो अनिवार्य रूपले सोध्नुपर्छ । कांग्ेरसी कार्यकर्ताले अब परम्परागत मनस्थितिबाट माथि उठी एउटा स्वाभिमान कार्यकर्ताका रूपमा आफूलाई प्रस्तुत गर्ने हो भने विचार र भावी कार्यक्रमका आधारमा मात्र कसैलाई नेतृत्वमा पुर्‍याउने अभ्यास तेह्रौँ महाधिवेशनबाटै सुरु गर्नुपर्छ । पार्टीभित्रको आन्तरिक गुटबन्दी ‘लुज नेटवर्क’ हो, यो अस्थायी प्रकृतिको मुद्दामा आधारित हुन्छ भन्ने मान्यता राखी तेह्रौँ महाधिवेशनमा नेतृत्व चयन गर्न सकियो भने मात्र कार्यकर्ताले चाहेजस्तो, आमजनताले खोजेजस्तो र आउँदो पुस्ताले सोचेजस्तो कांग्रेस बन्नेछ ।(घिमिरे नेपाली कांग्रेसका केन्द्रीय सदस्य हुन्)