
﻿मोहन वैद्य (किरण) ले नेकपा माओवादी केन्द्रका अध्यक्ष तथा प्रधानमन्त्री प्रचण्डलाई ‘उत्तरआधुनिकतावादी’ करार गरेका छन् । अंशमा त्यो सही हुन पनि सक्छ, तर समग्रमा भने वैद्यको टिप्पणी गलत तथा पूर्वाग्रहपीडित देखिन्छ । नेपाली जनयुद्धको एक नेता र गहन माक्र्सवादी अध्यता वैद्यद्वारा त्यस्तो टिप्पणी आएपछि प्रचण्डको द्वन्दात्मक मूल्याङ्कनका आधारमा एक सर्वहारावादीले बोल्नैपर्छ ।
गरिब किसान परिवारबाट उठेका प्रचण्ड उच्च शिक्षा हासिल गर्दै राजनीतिमा केन्द्रीत भए । माक्र्सवादलाई पथ प्रदर्शक सिद्धान्त स्वीकार गर्दै त्यसको कार्यान्वयनका निम्ति कम्युनिस्ट पार्टीमा संगठित भएर लागे । पार्टी प्रमुख बनेपछि उनकै सक्रिय पहलमा वर्गीय, जातीय-क्षेत्रीय तथा लैंगिक उत्पीडन रहेकोबारे पार्टीले नेपाली समाजको विश्लेषण गर्‍यो । एकात्मक सामन्ती राजतन्त्र र ती चार समुहका उत्पीडित जनसमुदायवीचको अन्तर्विरोध हल गर्न दीर्घकालीन जनयुद्धको रणनीति र कार्यनीति निर्धारण प्रचण्डबाटै गरियो ।
राष्ट्रिय तथा अन्तर्राष्ट्रिय शक्ति सन्तुलनमा नयाँ जनवादी गणतन्त्रतर्फ नेपाली क्रान्ति अग्रसर हुन नसके पनि राजतन्त्रको उन्मूलन र संघीय लोकतान्त्रिक गणतन्त्र संस्थागत प्रक्रिया द्रुत बनेको छ । दोस्रो पटक प्रधानमन्त्री बनेपछि प्रचण्डको सक्रिय भूमिका ऐतिहासिक नै मान्नुपर्छ । संविधान संशोधन तथा कार्यान्वयनको दृढ पहल लिएर नयाँ राष्ट्रिय एकीकरण सफल गर्न प्रचण्ड हृदयदेखि नै लागिपरेको देख्न सकिन्छ । यो क्रम प्रचण्डको भारी सकारात्मक पक्ष हो, जसको प्रगतिशीलहरुले सर्वत्र स्वागत तथा समर्थन गर्नुपर्छ ।
सीमा र कम्जोरीको प्रश्नमा प्रचण्ड सच्चा सर्वहारावादी हुन् या होइनन्, बन्न सक्छन् या सक्दैनन् ? समग्रमा मूल्यांकन गर्नुपर्छ । तत्कालीन एमाओवादीको विराटनगर राष्ट्रिय सम्मेलन लगत्तै समानात्नर संगठनको उद्योग गरेका बाबुराम भट्टराईको मूल्याङ्कन गर्दै उनलाई हामीले ‘उत्तरआधुनिकतावादी’ आरोपित गरेका थियौं । जुन समयले सही प्रमाणित गरेको छ । माक्र्सवादको व्याख्या गरेर नथाक्ने भट्टराई अन्तमा माक्र्सवादी विज्ञान र कम्युनिस्ट पार्टीलाई नै लत्याउँदै पलायन हुनाले हाम्रो त्यो आरोप वस्तुतः सही प्रमाणित भएको छ । परन्तु, प्रचण्ड र बाबुरामको चिन्तन प्रवृत्तिमा आधारभूत अन्तर रहेकोबारे पूर्वाग्रह नराख्ने हो भने वैद्य पनि सहमत हुनेछन् ।
माओको सर्वहारा सांस्कृतिक क्रान्तिको सिद्धान्तसम्म आईपुग्दा एक जना माक्र्सवादी ‘अधिकतम सर्वहारावादी’ बन्नैपर्छ । त्यसमा कोही न्युनतम मात्राका हुन्छन, जो सार्वभौम मान्यतामा पर्छ । माओले सोभियत राष्ट्रपति स्टालिनको मूल्याङ्कन गर्दा उनी ७० प्रतिशत सर्वहारावादी रहेको बताएका थिए । त्यसमध्य प्रचण्ड कति प्रतिशत सर्वहारावादी हुन् ? प्रचण्ड स्वयंद्वरा प्रस्तुत तथा तत्कालीन नेकपा माओवादी केन्द्रीय समितिद्वारा स्वीकृत ‘एकाइसौं शताब्दीमा जनवादको विकासबारे’ अवधारणा प्रस्ताव अनुसार नै पनि जनसमुदायले सार्वजनिक मूल्याङ्कन गर्नुपर्छ ।
प्रचण्ड निश्चय नै प्रभावशाली संगठक हुन् । तर, अन्तर्राष्ट्रिय सर्वहारावर्गको अग्रजहरुका तुलनामा कुशल व्यवस्थापक भने देखिन सकेका छैनन् । सशक्त रणनीतिकार हुन्, तर आफैँ मात्र खट्ने, समग्र दस्ता परिचालन नगर्ने कार्यशैलीले उनमा व्यक्तिवाद हाबी भएको आरोप लाग्ने प्रशस्त ठाउँ छ
प्रचण्ड निश्चय नै प्रभावशाली संगठक हुन् । तर, अन्तर्राष्ट्रिय सर्वहारावर्गको अग्रजहरुका तुलनामा कुशल व्यवस्थापक भने देखिन सकेका छैनन् । सशक्त रणनीतिकार हुन्, तर आफैँ मात्र खट्ने, समग्र दस्ता परिचालन नगर्ने कार्यशैलीले उनमा व्यक्तिवाद हाबी भएको आरोप लाग्ने प्रशस्त ठाउँ छ । त्यसमाथि रक्त सम्बन्ध प्राथमिकता र ‘यस म्यान’ रुचाउने घटनाक्रमले रुमानियाको चाउचेस्कु प्रवृत्तिको खतरा हामीले औंल्याएका थियौं । माओवादी-एमाले गठबन्धन सरकारमा एकल जातिवादी प्रतिनिधित्व र त्यसपछि माओवादी-कांग्रेस सरकारमा माओवादीद्वारा महिला शुन्यताको मन्त्रीपरिषदलाई आधार मानेर हामीले यस्तो टिप्पणी गर्नुपर्‍यो ।
निर्मम समीक्षा/मूल्याङ्कन गर्दा प्रचण्डमा सर्वहारावर्गीय चरित्र बढीमा एक तिहाईसम्म अपेक्षा गर्न सकिन्छ । माक्र्सदेखि लेनिन हुँदै माओसम्मको सर्वहारा जीवनशैलीको तराजुमा राखेर हेर्दा एवं समकालीन नेपाली आर्थिक-सामाजिक पृष्ठभूमिमा प्रचण्डको जीवनशैली विचार गर्दा उनमा राष्ट्रिय चिन्तनआधारित पुँजीवादी वर्गचरित्र हाबी बनेको देख्न सकिन्छ । १२३ औं माओ दिवसको अवसरमा बाबुराम भट्टराईलाई कम्युनिस्ट पार्टीमा फर्काउने अभिव्यक्तिले पनि यसलाई पुष्टि गर्छ । प्रखर पुँजीवादी कित्तामा पतन भएको भट्टराईलाई कम्युनिस्ट पार्टीमा आमन्त्रण गर्नुको सैद्धान्तिक आधार सर्वहारा क्रान्तिका लागि खतरनाक छ ।
‘राष्ट्रिय पुँजीवाद’ विद्यमान नेपाली समाजका निम्ति सम्पूर्ण रुपमा खराब होइन । सामन्तवाद र दलाल पुँजीवादको तुलनामा राष्ट्रिय चरित्रको पुँजीवाद अधिक प्रगतिशील हुन्छ ।
नेपाली समाजको वर्गीय, जातीय-क्षेत्रीय तथा लैंगिक उत्पीडनको अन्त्य र स्वाधीन अर्थतन्त्र निर्माणको ऐतिहासिक आवश्यकता तत्कालीन कार्यक्रमको दृष्टिले राष्ट्रिय पुँजीवाद नै हो । जुन कुरा संविधानसभाबाट जारी संविधानमा प्रचण्डकै प्रयत्नमा अधिकतम व्यक्त भएको छ ।
शिक्षा, स्वास्थ्य, रोजगारीलाई मौलिक अधिकारको तहमा व्यवस्था गर्नु राष्ट्रिय पुँजीवादी मान्यताअन्तर्गत पर्छ । राष्ट्रिय पुँजीवादी चरित्रलाई सामन्तवादको अवशेष तथा दलाल पुँजीवादीहरुले निश्चय नै प्रहारको निशाना बनाउँछन् । यसर्थमा दलाल तथा नोकरशाही पुँजीपति वर्ग र सामन्तवादका अवशेषहरुले प्रचण्डविरुद्ध प्रहार गरिरहेका हुन् ।
छिमेकी चीनको अर्थ-राजनीतिबारे विश्लेषण गर्दा माओत्सेतुङको जगमा वर्तमान सी जिनपिङको नेतृत्वलाई त्यही राष्ट्रिय आधारमा पुँजीपवादी विकासको वर्ग चरित्रमा बुझ्न सकिन्छ । नरेन्द्र मोदी नेतृत्वको भारतीय अर्थ-राजनीतिको आधार राष्ट्रिय पुँजीवादी नै हो । परन्तु, अंग्रेजी उत्तरदानस्वरुप भारतको आधारभूत तहका नागरिक विरोधी र छिमेकीप्रति विस्तारवादी रवैयाका कारण त्यो वस्तुतः अन्धराष्ट्रवादी बन्न पुगेको छ । अन्धराष्ट्रवादले अन्ततः भारत स्वयंलाई परास्त गर्ने हो, जसरी सर्वहारा अन्तर्राष्ट्रवादी मान्यता छाडेर रुसी राष्ट्रवादतर्फ केन्दि्रत हुँदा सोभियत संघको विघटन भयो । यद्यपि वर्ग दृष्टिकोणमा स्टालिन र मोदी आधारभूत रुपले फरक रहेको तथ्य भनिरहनु पर्दैन ।
यदि प्रचण्डको वर्गचरित्र नै पुँजीवादी हो भने पनि त्यो राष्ट्रिय चरित्रको पुँजीवादी हो । तसर्थ वैद्यको आरोपमा कुनै दम छैन
परन्तु, राष्ट्रिय पुँजीवाद नेपालमा संविधान कार्यान्वयन र गणतन्त्र सुदृढीकरणको तात्कालिक कार्यक्रम बाहेक अरु हुन सक्दैन । एक जना माक्र्सवादीले सर्वहारा सांस्कृतिक क्रान्तिलाई जीवन व्यवहारमा अभ्यस्त तुल्याएर मात्र उसले आफूलाई अधिकतम सर्वहारावादी प्रमाणित गर्न सक्छ । अतः राजतन्त्रको बेला गणतन्त्र प्रगतिशील भएजस्तै सामन्ती अवशेषको अन्त्य र दलाल पुँजीवादमाथि कडा नियन्त्रणको समय मात्र राष्ट्रिय पुँजीवाद प्रगतिशील बन्न सक्छ ।
पार्टी एकताको १३ बुँदे आधारपत्रमा प्रयुक्त समाजवादी क्रान्तिको व्यवहारिक अभ्यास राष्ट्रिय पुँजीवादी वर्गचरित्रको नेतृत्वमा कल्पना गर्न सकिन्न । त्यसैले राष्ट्रिय पुँजीवादी कार्यक्रम कार्यान्वयनको चरणमा माओवादी आन्दोलनले ‘राष्ट्रिय समाजवादी कार्यक्रम’लाई राजनीतिक कार्यनीतिमा ल्याउन नितान्त जरुरी छ । त्यसको नेतृत्व विचार, राजनीतिक कार्यदिशा, संगठन, संघर्ष र कार्यशैलीमा अधिकतम सर्वहारावर्गीय चरित्र मौजुद रहेको कमरेडद्वारा मात्र सम्भव हुन्छ ।
अन्त्यमा, माओवादी आन्दोलनमा राष्ट्रिय पुँजीवादी तथा राष्ट्रिय समाजवादी कार्यक्रम र अधिकतम सर्वहारा र न्युनतम सर्वहारा वर्गचरित्रवीच अन्तरर्विरोध देखिएकोबारे प्रस्तुत आलेखको निशाना अध्यक्ष प्रचण्ड होइन । यो विचार र राजनीतिक काम सहायक तथा संगठनात्मक अपेक्षा प्रधान बन्न पुग्नुको परिणाममा उत्पन्न विश्लेषण मात्र हो । यसको वैज्ञानिक निरुपण आसन्न महाधिवेशन क्रममा नै हुनेछ ।
यदि प्रचण्डको वर्गचरित्र नै पुँजीवादी हो भने पनि त्यो राष्ट्रिय चरित्रको पुँजीवादी हो । तसर्थ वैद्यको आरोपमा कुनै दम छैन । बरु राष्ट्रिय चरित्रको पुँजीवादी ठहर भएमा आफूलाई लोकतन्त्रको हिमायती ठान्नेहरुले प्रचण्डलाई सम्पूर्ण सहयोग र समर्थन गर्न सक्नुपर्छ । अन्यथा कांग्रेस र एमालेको प्रतिगामी आवरण नाटकको पर्दा झैँ उदाङ्ग भइसकेको छ ।