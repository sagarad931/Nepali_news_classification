
﻿शोभा शर्मा
सामाजिक सञ्जाल त्यसमा पनि ट्वीटरमा अभ्यस्त रहने क्रममा, ट्वीटरको एउटा पोलमा मेरो आँखा रोकियो । महिनावारी हुँदा महिला अपवित्र हुने हुनाले भान्सा, मान्यजन र मन्दिर छुनुहुँदैन । साँच्चै नै यो प्रश्नले मलाई भित्रैदेखि घोच्यो र विगत सम्झन बाध्य बनायो ।
जब, म कक्षा ९ मा पढ्दै थिएँ । त्यहीबेला, मासिक श्राव के हो भन्ने महसुस गर्न पाएँ । बिहानको समयमा गरिने नित्य काम गर्न जाँदा, आफुले यसअघि कहिल्यै नभोगेको परिस्थिति मेरो सामु थियो । मलाई यो के भएको हो भन्ने नै थाहा भएन र भित्रभित्रै डराइरहेकी थिएँ । धेरैबेरसम्म कसैलाई केही नभनी बसें । अनि कुनै उपाय नदेखेपछि मम्मीसँग आफुलाई परीआएको समस्याबारे बताएँ ।
समस्या के बताएकी थिएँ । मम्मीले ल ल, अब दाइ र बुवालाई हेर्नुहुँदैन भन्दै कोठाबाट निस्किन दिनुभएन । मलाई मिले आफन्त वा छिमेकको बस्न पठाउने, नमिले घरकै कोठामा राख्ने व्यवस्था गर्न मेरा अभिभावक लागिरहेका थिए । बाहिर व्यवस्था नभएपछिम घरको एक कोठामा १२ दिनका लागि रहने भएँ ।
१४ वर्षकी म बालिका अवस्थाबाट किशोरी अवस्थामा प्रवेश गर्दै थिएँ । यो बेलामा के सही, के गलत छुट्टाउने मेरो अवस्था थिएन । सोही हुनाले  अभिभावककी आज्ञाकारी छोरी भएर भनेको सबै कुरा मानें । एउटा कोठामा यति धेरै दिन एक्लै कसरी बसें भनेर अहिले सम्झँदा मलाई अत्यास लाग्छ ।
जब दोस्रोपटक पटक पनि म महिनावारी भएँ । यसरी नै एउटा कोठामा लुकेर ६ दिन कटाएँ । अहिले लाग्छ, मैले यो सब किन खपें ? तेस्रोपल्टदेखि मैले घरमा महिनावारी भएको नै भन्न छोडिदिएँ
दोस्रो त्रैमासिक परीक्षा नजिक नै आइरहेकाले गर्दा, विद्यालय जाने मौका चाहिँ मैले पाएँ । दिउँसो विद्यालय, बिहान र बेलुकी त्यहीँ कोठामा एक्लै गृहकार्य गर्दै, पढ्दै र संगीत सुन्दै अन्ततः बाह्रौं दिनमा मैले यो कष्टबाट मुक्ति पाएँ ।
जब दोस्रोपटक पटक पनि म महिनावारी भएँ । यसरी नै एउटा कोठामा लुकेर ६ दिन कटाएँ । अहिले लाग्छ, मैले यो सब किन खपें ? तेस्रोपल्टदेखि मैले घरमा महिनावारी भएको नै भन्न छोडिदिएँ ।
एकचोटि मम्मीले कहाँबाट थाहा पाउनुभएछ । महिनावारी भएर पनि नभन्ने भनेर सार्है गाली गर्नुभयो । उहाँको गाली म एउटा कानबाट सुन्थें र अर्को कानबाट उडाइदिन्थें । वर्षौं यही गरें ।
मेरा दुई बहिनी छन् । उनीहरु पनि महिनावारी भए । तर, मैले सुरुवातमा जसरी मासिक धर्मको पालना गरें । उनीहरुले गर्नुपरेन । अहिले महिनावारी हुँदा छुन नहुने आदि जस्ता कुराले मेरो घरमा ठाउँ पाउँदैन ।
परिवर्तन भनेको आफैँबाट हुने हो । अरुले भनेको वा गरेको आधारमा हुने होइन । हाम्रो समाजलाई प्रगतिपथमा लम्काउनका लागि पनि हामीले यस्ता रुढीवादी परम्परालाई जरैदेखि उखेल्न लागि पार्नुपर्छ । सुरुमा समस्या धेरै आउँछन् । तर, निडर भएर आफुले गरेको कुरा सही छ भने त्यसैमा अडिग हुनुपर्छ । अनिमात्र व्यक्ति, समाज र राष्ट्रलाई परिवर्तन गर्न सकिन्छ ।
हाम्रो संविधानको धारा २४ मा रहेको छुवाछुत र भेदभाव विरुद्धको हकको उपधारा ९ र १० मा कुनै पनि व्यक्तिलाई निजको उत्पतिको शारीरिक अवस्थाका आधारमा कुनै पनि निजी तथा सार्वजनिक स्थानमा कुनै प्रकारको छुवाछुत वा भेदभाव गरिने छैन भनिएको छ ।
त्यस्तै, नेपालको संबिधानको धारा ३८ मा महिला हकको उपधारा ३ मा महिला विरुद्धधार्मिक, सामाजिक, परम्परा, प्रचलन वा कुनै पनि आधारमा शारीरिक, मानसिक, यौनजन्य,मनोवैज्ञानिक वा अन्य कुनै किसिमको हिंसा जन्य कार्य वा शोषण गरिने छैन भनिएको छ । त्यस्तो कार्य कानुनबमोजिम दण्डनीय हुने छ र पीडितलाई कानुन बमोजिम क्षतिपुर्ति पाउने हक हुनेछ भनिएको छ ।
यसरी, संबिधानमा महिला र महिलाको शारीरिक परिवर्तनका लागि विशेष व्यवस्था गरिएको भएता पनि कानुनको कार्यन्वयनको अभावमा कतिपय दिदीबहिनी प्रताडीत छन् । नेपालभरि बिशेषत: हिन्दु धर्मलाई अँगाल्ने समुदायमा यसप्रकारको रुढीवादी परम्परा, अन्ध विश्वास, कुरीतिलाई आधार बनाई महिलामा हुने नियमित प्राकृतिक शारीरिक नियमलाई कठिन समयको रुपमा चित्रण गरिएको छ ।
गत वर्ष भारतीय महिला किरण गान्धीले लण्डन म्यारोथोनमा महिनावारी हुँदा केही विकल्प नै प्रयोग नगरी दौडिइन् । उनले त्यसो गर्नुको मुख्य तात्पर्य महिलाहरुलाई महिनावारी हुँदा लज्जित हुन नपरोस् र महिला शरीर कुनै उपभोग्य वस्तु होइन भन्ने सन्देश दिनु थियो
यसरी महिलामा नियमित मासिक रुपमा हुने श्रावका बेला परिवारका सदस्यहरुलाई छुन नहुने, उपभोग्य वस्तु तथा बोटबिरुवा छुन नहुने, भान्छा घर र पूजा कोठा आदिमा छिर्न नहुने आदि पुरातनवादी सोचका कारण नेपाली महिलाले महिला भएकै कारणले हिंसा खप्नु परेको छ । फलस्वरूप उनीहरु अगाडि बढ्न सकेका छैनन् ।
मासिक श्रावका कारण योबेला महिलाहरु शारीरिक रुपमा कमजोर हुन्छन् । कोही-कोहीलाई अधिक श्राव हुँदा शरीरका विभिन्न भागहरु जस्तै ढाड, कम्मर, तल्लो पेट दुख्ने समस्या हुन्छ । यस्तो बेलामा झन् उचित स्याहार, माया, पोषणयुक्त भोजन, सरसफाइ आदिको जरुरत हुन्छ । तर, नेपाली समाजमा पाप र धर्मका नाममा यी कुरा गौण भएका छन् । महिलाले शारीरिकरुपले विभेद सहनुपरेको छ ।
नेपाल मात्र होइन, भारत पनि यस प्रकारको कुरुतिबाट मुक्त नरहेको कुरा एउटा आलेख पढ्ने क्रममा पाएको थिएँ । भारतमा पनि चारजना छात्रामध्ये एकले यहीं कारणले विद्यालय शिक्षा पूरा गर्न नपाएको आँकडा रहेछ । र, नेपालको सुदूरपश्चिम,मध्यपश्चिमका अधिकांश जिल्लामा छाउपडीका नाममा अनेक भेदभाव सहन बाध्य छन् । यो बेलामा त्यहाँका महिलाहरुलार्इ घरबाट टाढा रहेको गोठमा बस्न बाध्य गराइन्छ र सामाजिक र पारिवारिक तिरस्कारको कारण मानसिक पीडा हुने, उपयुक्त भोजन र स्वस्थकर वातावरण आदिको अभावमा दिन गुजार्न बाध्य पारिन्छ ।
यी कुराबाट सजिलैसँग नेपाली समाजले उन्मुक्ति पाउन सक्दैन, जबसम्म महिलाहरु शिक्षित हुँदैनन् । मानिसको दृष्टिकोण, सोचाइको स्तर र भावनासँग सम्बन्धित यस्ता रीतिरिवाज र कुसंस्कारजन्य कुराहरु सामाजिक चेतनाको विकास र बिस्तारबाट मात्र परिवर्तन हुँदै जाने हुन् र विशेषत महिला विरुद्धका सबै प्रकारको भेदभावको अन्त्य गर्न स्थानीय तहदेखि नीति निर्माण तहसम्म आमूल परिवर्तन गर्न सकेमात्र महिलाले मासिक श्रावका बेला पनि स्वतन्त्र रुपमा हरेक क्रियाकलाप गर्न पाउँछिन् ।
यही कुरामा जनचेतना अभिवृद्धि गर्ने उद्देश्यले गत वर्ष भारतीय महिला किरण गान्धीले लण्डन म्यारोथोनमा महिनावारी हुँदा केही विकल्प नै प्रयोग नगरी दौडिइन् । उनले त्यसो गर्नुको मुख्य तात्पर्य महिलाहरुलाई महिनावारी हुँदा लज्जित हुन नपरोस् र महिला शरीर कुनै उपभोग्य वस्तु होइन भन्ने सन्देश दिनु थियो ।
त्यस्तै, प्रख्यात लेखिका तसलिमा नसरिनले पनि महिनावारी हुँदा जुनसुकै धर्म अवलम्बन गरेका महिलाले मन्दिर, चर्च, गुरुद्वारा आदि देवस्थलमा जान रोक्न नहुने भन्दै ट्वीट गरेकी थिइन् ।
महिनावारी एक प्राकृतिक प्रक्रिया हो र यो हुँदा लज्जित महसुस गर्ने, अपवित्र हुने, परिवार लगाएत रुख बिरुवा, बस्तुभाउ छुन नहुने र देवालय दर्शन गर्न नहुने जति पनि अन्धविश्वास छन्, यी सबैलाई चिर्दै अघि बढेमा हामीले खोजेजस्तो समतामूलक समाज अवश्य बन्नेछ ।