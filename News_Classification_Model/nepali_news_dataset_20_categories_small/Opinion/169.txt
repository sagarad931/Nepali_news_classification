
﻿आकार पटेल
भारत यस्तो देश हो, जहाँको अभिजात्य तप्का आफ्नो भाषामा कुराकानी गर्दैन, त्यो वर्ग त्यो भाषामा कुरा गर्छ, जुन आम मानिसको भाषा होइन । यो दिल्ली, मुम्बई, बैंगलुरु, चेन्नई, हैदराबाद या अरू कुनै पनि अन्य सहरको वास्तविकता हो ।
यहाँ मैले अभिजात्य वर्ग भनेर जनाउन खोजेको सहरी मध्यम वर्ग हो, जो अल्पसंख्यक हुँदाहुँदै पनि देशको आर्थिक एजेन्डा र राष्ट्रिय महत्त्वको एजेन्डामा दबदबा देखाउँछ ।
सरकारी आँकडामुताबिक भारतका केवल पाँच करोड अर्थात् करिब चार प्रतिशत नागरिकसँग मात्र पासपोर्ट छ । मेरो अनुमान छ, यो संख्या ती मानिसको संख्याभन्दा निकै धेरै छ, जसको पहिलो भाषा अंग्रेजी हो ।
यो मध्यम वर्ग पक्कै आफ्नो मातृभाषा बोल्न जान्दछ, तर प्रयोग गर्दैन । यी मानिस आफ्नो मातृभाषाका वर्णहरू चिन्छन्, तर उनीहरू मातृभाषाको न साहित्य पढ्छन् न समाचार हेर्छन् । संगीतलाई छाडेर उनीहरूका सांस्कृतिक प्राथमिकता जसमा टिभीका सिरियल र सिनेमा पनि पर्छ, सबै अंग्रजीको सामग्री हुन्छन् ।
यसो भन्न सकिन्छ, भारतीयले लामो समयदेखि अंग्रेजी बोल्ने र लेख्ने गर्दै आए, यही कारण अंग्रेजीलाई भारतीय भाषा मान्नुपर्छ । म यसलाई ससर्त स्वीकार गरुँला, तर मेरो तर्क छ, जुन अंग्रेजी हाम्रा टिभी च्यानलमा बोलिराखिएको छ र जो हाम्रा मिडियामा लेखिइरहेको छ, त्यो वास्तविक अंग्रेजीको कच्चा संस्करण मात्र हो ।
तैपनि, यस्तो अंगेजी कसरी हामीमाथि प्रभाव पारिरहेको छ त ?
यसको पहिलो प्रभावस्वरूप सहरी मध्यम वर्गको चिन्ता राष्ट्रिय प्राथमिकताहरूमा सबैभन्दा धेरै देखिन्छ । हाम्रो मिडिया कुपोषणबाट हुने मृत्युको तुलनामा केही विद्यार्थीले नारा लगाएको घटनालाई कैयौँ ज्यादा प्राथमिकता दिन्छ । भलै राष्ट्रविरोधी नाराहरूबाट प्रत्यक्ष रूपमा कति भारतीय प्रभावित भए भन्ने स्पष्ट छैन ।
हामी ती विद्यार्थीका नाराबाट आहत हुन सक्छौँ, तर नारा त केवल शब्दले भरिएका न हुन्छन् । हरेक वर्ष कुपोषणबाट पाँच लाख भारतीय बच्चाहरूको मृत्यु हुन्छ । तर, यो कहिल्यै कुनै टिभी बहसको मुद्दा बन्दैन, किनकि अंग्रेजी बोल्ने मध्यम वर्गलाई यसले प्रभावित गर्दैन ।
अर्को पक्ष, हाम्रा आर्थिक प्राथमिकता पनि प्रभावित हुन्छन् । मिडियाको ध्यान राष्ट्रवादी मध्यम वर्गमाथि ज्यादा हुन्छ । जस्तै हामी एक लाख करोड रुपैयाँको बुलेट ट्रेनमाथि त्यो देशमा गम्भीरताका साथ बहस गर्छौं, जहाँका ३० करोड मानिस गरिबी र अभावमा जीवनयापन गर्छन् ।
यसको निकै सामान्य कारण छ, भारतमा गरिबहरूको कुनै आवाज नै हुन्न । हाम्रो देशको राजनीतिमाथि पनि यो मध्यम वर्गको निकै धेरै प्रभाव छ ।
हरेक वर्ष कास्मिरमा पृथकतावादी अथवा इस्लामी चरमपन्थी हमलामा हुने मृत्युभन्दा कैयौँ ज्यादा मानिस पूर्वोत्तर र मध्य भारतमा चरमपन्थी हमलामा मर्छन् । यसबारे स्पष्ट आँकडा पनि उपलब्ध छ । तर, इस्लामी खतरामाथि नियमित बहस भइरहेको हुन्छ किनकि यसले सहरी मध्यम वर्गको व्यग्रतालाई बढाइदिन्छ । तर, माओवादीहरू वा पूर्वोत्तरका पृथकतावादीहरूको उनीहरूमाथि कुनै प्रभाव पर्दैन ।
हाम्रा समाचार पत्रमा नियमित रूपमा डुंगा डुब्दा र मन्दिरमा भागदौड मच्चिँदा भएका सयौँ मृत्युका खबर हुन्छन् । सरकारी स्कुलमा विषाक्त भोजनबाट हुने बच्चाहरूको मृत्यु, आँखा शिविरमा मानिसहरू अन्धा भएको खबर र अवैध नक्कली मदिरा पिउँदा भएका मृत्युका खबर पनि हुन्छ । तर, यी टिभिमा बहस गराउने हिसाबले त्यति महत्त्वपूर्ण हुँदैनन्, जति नारा लगाइएका घटना हुन्छन् ।
यहाँ यो पनि जोडौँ, यी खबरको कभरेजको तुलनामा कुनै सभ्रान्त वर्गसँग सम्बन्धित अपराधको सन्दर्भ (उदाहरणका लागि सिना बोरा हत्याकाण्ड) सँग जोडेर हेर्न सकिन्छ ।
अंग्रेजीभाषी मध्यम वर्गका हामी भारतका बहुसंख्यक आवादीको बारेमा उदासीन छौँ । हामी केवल हाम्रा समस्या र चिन्ताहरूमाथि बहस होस् भन्ने चाहन्छौँ । बाँकी सबै भारतीय अप्रासंगिक छन् । यो राष्ट्रवादविरोधी नभएर के हो ?
अंग्रेजीको प्रभुत्वसँग जोडिएको अर्को पक्ष पनि देख्न सकिन्छ । भारतीय मध्यम वर्गको युरोपको शास्त्रीय संस्कृतिमा सीमित घुसपैठ छ । हामीहरू केवल लोकप्रिय चिजमा मात्र रुचि राख्छौँ । उदाहरणका लागि, शास्त्रीय संगीत र सद्भावलाई नबुझेसम्म युरोपेली संस्कृतिलाई बुझ्न सम्भव छैन ।
भारतमा सद्भावको कुनै परम्परा छैन । यसलाई उदाहरणसहित व्याख्या गर्न सकिन्छ । जो शास्त्रीय सिम्फोनी संगीत कार्यक्रम हेर्छ, उसले ध्यान दिएको हुनुपर्छ त्यसमा कुनै हिरो हुन्न । कार्यक्रममा सबैभन्दा महत्त्वपूर्ण व्यक्ति कन्डक्टर, कुनै बाजा बजाउँदैन । ऊ केवल सयमको ध्यान राख्छ । त्यहाँ सबै संगीतकार बराबरी हुन्छन्, हिन्दुस्तानी र कर्नाटका संगीतमा त पदक्रम हुन्छ ।
यो सांस्कृतिक समानता र सद्भावको युरोपेली समाजका लागि के मतलब छ ? के यही कारण हो कि युरोपेली देश वास्तविक टिम स्पोटर्स फुटबल निकै राम्रोसँग खेल्छन् ? भारतीय यो जान्दैनन् । उनीहरूको रुचि केवल पश्चिमी देशहरूका लोकप्रिय चिज र ट्विटरसम्म नै सीमित छ । यो न गम्भीर छ न सार्थक । यी सतही र व्यर्थ चिज हुन् ।
यो सही हो, अंग्रेजी जानेकै कारण भारतीयलाई कैयौँ क्षेत्रमा फाइदा छ । सबैभन्दा महत्त्वपूर्ण फाइदा आर्थिक क्षेत्रमा छ तर यहाँ पनि फाइदा केवल मध्यम वर्गलाई नै प्राप्त छ । तर, अंग्रेजी बोल्ने मध्यम वर्ग हाम्रो राष्ट्रिय संवाद, हाम्रा प्राथमिकता र हाम्रा एजेन्डालाई जति नोक्सान पुर्‍याइरहेका छन्, त्यसको भरपाई त्यो फाइदाबाट हुन सक्दैन ।बिबिसी हिन्दीबाट