
﻿हिजो यो बहादुरलाई मालिकले इमेल गर्‍यो । अर्को सूचना प्रकाशित नहुन्जेलसम्म कम्पनीले तत्कालका लागि छुट्टी रोकेको छ ।
म मालिकले खरिदेको ‘वस्तु’ बनाएर यहाँ ल्याइएको छु । यो दशैँमा घर जाने मेरो उत्कट इच्छा र रहरको हत्या गरिदियो मालिकले । छुट्टी रोक्दियो ।
मौसम तातो छ, तर मालिकहरु चिसा छन् । समात्दा चिप्लो र उचाल्दा गह्रौँ छ, यहाँको श्रम कानुन । एउटै घाम उदाउँछ यहाँ पनि । तर, चिलाउने डाँडाबाट फुत्त माथि उक्लिने घाम र यहाँको घाम नितान्त फरक छ ।
यहाँ घामसँग आगो पोखिन्छ । र, घाम बैंशालु हुनै नपाई बिहानैबाट चसक्क पोल्न थाल्छ । घामले मात्र हैन, कामले पोल्छ । जमीन मात्र हैन, शरीर पोल्छ । मन पोल्छ । मस्तिष्क पोल्छ ।
यो तापले जिन्दगी डढाउँदै छ । म नियमित सेकिँदैछु । यसरी सेकिनुपूर्व मेरो जीन्दगी अभावहरुले थिल्थिलो भइसकेको थियो । कतै मिलिरहेको थिएन ।
मर्मत गर्ने ध्याउन्नमा या बिग्रिएको जिन्दगी बोकेर भौँतारिएको ३० महिना पूरा भयो । अझै बन्दैन, बन्छ कि भन्ने आशमा मेरो जीवन एउटा ‘वस्तुमा’ रुपान्तरित बनिसकेको छ ।
म जिन्दगी बनाउन हिँडेपछि भूकम्पले घर ध्वस्त बनायो । घरसँगै मेरो ठेगाना पनि । भग्नावशेषमा पित्तलको अम्खरा खोज्दै गरेका बा आमाको फोटो मेरो वालपेपरमा हल्लिरहन्न्छ ।
तेही ठेगानामा रुमल्लिएको मेरो बालापनको स्मृतिले फनफनी घुमाइरहन्छ मलाई ।
आफ्नो ओछ्यानमा साङ्लो दौडँदा बिउँझिएर सुत्नै सक्दैनथेँ । छिसिक्क आवाज कानमा पर्‍यो भने छ्याङ्ग भैहाल्ने बानी थियो । छेउछाउमा कोही सुतेर गाढा स्वास लिँदा पनि ‘डिस्टर्ब’ हुने । झन घुर्ने कोही परे भने म रातभर शिवजीका नाममा जाग्राम ।
एकदम अल्टर थिएँ । यो बानीबाट आजित भएर बहुत रिसाउथेँ आफैसँग । ओछ्याननेरको भित्तो चिथोरेर वा मुड्किले हानेर अर्कै आकृतिमा ढालिदिएको कयौँ उदाहरण छन ।
चिलाउने डाँडाबाट दशमान्छे जति माथि घाम पुग्दा फुल्पिङकोट पुरै झलमल्ल भएर रातभरि जम्मा भएका शीतहरु ओभानो बनिसक्थे ।
आमाले घरधन्दा सकेर एक भारी घाँस गोठमा फालेको सुनेसी झन, सिरकले आफुलाई बेरेर लुक्दा कल्लेरी गाँउ सुनसान भएझै गरी म निदाइदिन्थेँ ।
आमा कान्छा Û उठ् भन्नुहुन्थ्यो । उठ् ढिलो भैसक्यो भन्दा लोरी सुनेझैँ लोलाउथेँ, झन निदले च्याप्थ्यो ।
बिहानीको त्यो मिठास नीदमा ओड्ने छोड्न तीन भारी स्याउला एकै खेप बोकेको भन्दा गह्रौँ हुन्थ्यो मलाई ।
बाआमाले मलाई अभाव कहिल्यै देखाउनुभएन । लुकाउनुभो । सन्तानलाई राम्रो मात्र देखाएर पीडा लुकाउन कहाँबाट सिके बाआमाले मैले बुझिँन उनताका ।
खेतीबाट ६ महिनालाई पनि पुग्ने अन्न उब्जन्नथ्यो । खेती गर्दा आमाको नंग्र्रासँगै जिन्दगी खिएको छ । पैताला फुटेर कयौं रेसाहरुका खाल्डा बनेका छन् ।
ऐले बुझ्दैछु, दुखका प्रमाणपत्रहरु यिनै फुटेका पैताला र अर्धबैंशमै चाउरिएका गाला रहेछन् ।
हरेक वर्षजसो बा ज्यामी काम गर्न शहर जानुहुन्थ्यो । र्फकदाँ बासँगै मिठाई फर्किन्थ्यो मेरा लागि । केही थान कपडा पनि फर्किन्थ्यो । घरका लागि चामल र दाल पनि ।
तर, बासँगै गएको च्यातिएको स्टकोट नयाँ भएर फर्किएको कहिल्यै पनि देखिनँ मैले । आमाको नयाँ चोलो र फरियाको आश पनि अर्काे चोटिको आश बनेरै फर्किन्थ्यो ।
यसरी हर दशैँमा बिँडी खाँदा आगोलकोंडा फिलिङ्गो उछिट्टएिर प्वाल परेको आमाको फरिया सधंै धोएपछि नयाँ भैरहृयो । सनपाटले चुटेर पखालेपछि बाको ज्यानमा त्यै स्टकोट चम्रिहृयो ।
घरमा चाडबाड र आफन्त आउँदा बाहेक मीठो मसिनो तुल्याउन हम्मे थियो । मौसम अनुसारको तिहुन तयार हुन्थे । बर्खामा तामा, हिउँदमा गुन्द्रक । नत्र मोहीको सोल्लर । कयौँ पटक काँक्राको चिरा टोकेर ढिँडो निलिन्थ्यो । हुन त यी परिकारवाला खाना कहिल्यै मन परेन मलाई ।
जब घरमा काम गर्नुपर्ने हुन्थ्यो, तब मेरो एउटै सार्वभौम तरिका थियो । म किताब बोकेर घोत्लिन्थेँ । कपीमा ‘सायरी’ लेख्न थाल्थेँ । उसै केर्दा अचम्मको चित्र बन्थ्यो । कल्पना भन्दा धेरै परको बिम्ब उत्रन्थ्यो ।
अक्षर त आखाँमा बिझाउथे । मन अन्तै उड्थ्यो । जे जे गर्थेँ ती सबै पढन्तेको नाटक रचना हुन्थ्यो । चोर आँखा फाल्दा, काम अह्राउन आएका बा-आमा रित्तै फर्किसकेका हुन्थे ।
मैले यसरी आफुलाई जिताएकोमा अट्टहास मुस्कान छोडेँ उ बेला । मुठ्ठी कसेर माथि उचाल्दै ‘यस’ हुंकार गरेँ ।
समय बदलियो । समयसँगै मेरो ‘म’ पनि बदलिएको छ ।
जिन्दगी घडीको सुई रहेछ । म बाल्य र किशोर कालमा घुम्दा यै रेखामा घुमिदिन्थेँ । त्यसरी समय मसँग घुम्थ्यो जस्तो लाग्थ्यो । तर, अहिले जिन्दगीको घडीमा अर्कै सुई भएको छु म । आफ्नु तरिकाले घुम्न सक्दिँन । मलाई अरुले घुमाउँछन् । अरुको समय-चक्रमा घुम्दै छु । जति बजाउँछन् उति बजिदिन पर्छ मैले । यसर्थ कि यो घडी उसले खरिद गरेको छ । यसको हरेक सुईहरुमा उसको स्वामित्व सुरक्षित छ ।
‘दम’ उसैको नियन्त्रणमा छ । मनलाग्दी बटार्छ । मनलाग्दी बजाउँछ । म यसरी चुपचाप बजिरहेको छु ।
टियुमा भर्खर भर्ना भएको एउटा बिद्यार्थी । काठमान्डौंले एक किसिमको वितृष्णा मन मस्तिष्कमा हुँडलिरहेको थियो ।
अव्यवस्थाको चरम उदाहरण थियो काठमान्डौ । देशको मात्र हैन, भ्रष्टाचार, बेथिती, स्वार्थ र अझ फोहोरहरुको पनि काठमाण्डौ राजधानी हो ।
म यी ‘बहुमुखी बिम्बहरुको’ राजधानीमा थिएँ । एउटै उद्देश्य थियो ‘टियुको डिग्री सर्टिफिकेट’ आफ्नो नाममा लेखाउनु । तर, भर्ना भएपछि एक दिन पनि क्लास लिन परेन मलाई ।
कारण, एउटा साथी थियो, भर्खर ‘खाडीबाट’ नेपाल आएको । एकदिन उसले चिया गफमा तीतो व्यंग्य पेल्यो मलाई । नेपालमा बसेर पढ्नेले सर्टिफिकेट आफ्नो नाममा पार्छन्, अरब जानेले शहरमा जग्गाको लालपूर्जा । उसले तँ सर्टिफिकेट रोजेर गलत गर्दैछस् भन्ने ‘निचोड’ निकाल्यो ।
यो भन्नुको पछाडि, अरब भासिएको दुई बर्षमा उसले भर्खरैको छुट्टीमा नेपाल आउँदा काठमाडांैमा ‘घडेरी’ किनेर देखाएको प्रगति थियो ।
यैबेला मेरो मस्तिष्कमा, पढेर पनि जागिर नपाई छटपटिएका म जस्तै बेरोजगार युवाहरुको बिम्ब अनेकौँ ढाँचामा नाच्दै थिए । त्यस रात उसका कुरालो म निदाउन सकिनँ । उसका शब्दहरु कानबाट छिरेर सिधै मनलाई क्षतबिक्षत बनाउँदै थिए । यो पीडाले दुख्दा मभित्रको ‘अहम’ जाग्यो । एक किसिमको ‘रहर’ रोपिदियो उसले । रहर मात्र रोपेन, पानी सिँचेर गयो । एकै रातमा रहर फूल्ने गरी गोडेर गएछ उ त हलक्कै बढ्ने गरी ।
उसको नाडीमा टल्की रहेको ब्रान्डेड घडी, आइफोन फाइभ मोडलको मोबाइल । र, रेवनको सनग्लासले मलाई गिज्याइरहेको थियो रातभर ।
म झुस्स थिएँ । केही थिएन । मेरो सम्पत्ति भन्नुनै मेरो शरीर मात्र थियो ।
मेरो अन्तष्करणमा यी ग्याजेटहरुले पटक-पटक प्रहार गरिरहन्थें । म पटक-पटक घाइते बनिरहन्थें ।
अनायसै घर विम्वाकृत हुन्थ्यो । विगतको अभाव बेस्मारी झम्टिन्थ्यो । आमाको फाटेको फरियाले बेर्थ्यो मलाई । बाको च्यात्तिएको स्टकोटको धुजाले आँखा टाल्न खोज्थ्यो । म निसासिन्थें।
म फ्ल्यास ब्याकमा हराउँछु रातभर । मेरो परिवारको विगत आम गरीब परिवारसँग मेल खान्छ ।
हाम्रो जग्गा साह्रै कम थियो । २० पाथीजति धान फल्ने खेत ।
रैकर बारीमा अन्न कम र घाँस ज्यादा फल्ने । दुई तीन वस्तुभाउको परिवार पालिने घाँस फल्ने बारीमा हाम्रो एक परिवार पालिने अन्न फल्दैन्थ्यो ।
दशैँ, तिहार र श्राद्धको दिन बाहेक हामीले भात पेटभरि कहिल्यै खाएनौं । दिदीले सानैबाट अरुको घरमा काम गर्न जान पर्‍यो । जेनतेन पढन पाउने भाग्यमानी मै थिएँ ।
बाले जीवनको औषत उमेर अरुकै भारी खेप्न पर्‍यो । विगतले नराम्ररी चिमट्यो त्यो रात । वर्तमानले झम्टिरहृयो । भविश्यको नाममा आउने दिनहरु बत्ति निभेर निश्पट अँध्यारो भएको मेरो कोठा जस्तै लाग्न थाल्यो ।
सम्भवतः हामीलाई गरिबीले, समस्याले, पीडाले, तनावले र अभावहरुले बेरिरहृयो ।
सोचेँ, यो चक्रीय बेराइबाट उम्काउनुपर्ने पालो मेरो थियो । यसकारण कि म हुर्किएको छोरो थिएँ । यो अभावले दबाव दिएर ठेल्यो मलाई रातभर । निदाउन दिएन ।
यी चिज सोचेर ऐंठनमा परेँ त्यो रात । हतपत फेसबुकमा आफुलाई भुलाउन खोजेँ, उसैले पोयट गरेका फोटोहरुमा नयन विचरण हुन्थे । उ बरालिएको समुन्ऽ हेर्थेँ । चिल्ला सडकहरु छेउका गगनचुम्बी महलमुनि उसलाई नियाल्थेँ । उद्यानमा हात फैलाएर आकाश अंगालेको फोटोले मोहित हुन्थेँ ।
उ, हर फोटोहरुमा मस्त हाँसेको हुन्थ्यो । म हर नजरहरुमा उसलाई ईष्र्याले नियालिरहेको हुन्थेँ ।
पक्कै पनि हाँस्नु नै खुसी हुनुको कारण हो । खुसी हुन सन्तुष्ट हुन पर्छ । सन्तुष्ट हुन दाम कमाउन पर्छ । यो भन्ठान्नु उसलाई हेरिसकेपछिको मेरो अनुभूति थियो । यसर्थ मेरो मष्तिष्कमा ‘विदेश’ खुसी हुने, दाम कमाएर हाम्रो परिवारीक तमाम अभावहरुको परिपूर्तिका साथै मेरो बिगि्रएको जिन्दगी बनाउने ठाउँ हो भन्ने कुराले डेरा जमायो ।
भोलिपल्ट बिहानै उसलाई फोन गरेर रुममा बोलएँ । म पनि बिदेश जान्छु यार, रातभरिको अनिँदोको ‘सारांश’ यत्ति थियो ।
ऊ मुसुक्क हाँस्यो । हाँस्दा उसका अगाडिपट्टि थोरै उछिट्टएिका दुईटा दाँत सुन्दर देखेँ मैले । उसले ठेगाना दियो ।
पहिले नै बताइए अनुसार, म्यानपावरमा सर्टिफिकेटसहित पुगेँ म । मान्छेहरुको भीड थियो । केशर महलअगाडिको पासपोर्ट शाखामा हुने भिड दिउँसो म्यानपावरमा बाँडिन्थ्यो । म पनि त्यसरी बाँडिएको थिएँ । मेजर अंग्रेजीमा मास्टर सकेर बोर्डिङ स्कुल पढाउँदै गरेको चिनेको एउटा साथी त्यै हुलमा थियो । म पनि मिसिएँ ।
इन्टरभ्यु सकेर र्फकँदा बाटैमा फोन आयो । रामजी बधाई, तपाई पास हुनुभएको छ, भोलि अपिसमा ५० हजारसहित पासपोर्ट लिएर आनुहोला । मैले ‘धन्यवाद’ भन्न नपाउँदै उसले फोन राख्यो । सायद म जस्ता धेरैलाई यो रेडिमेड शब्द सुनाउने जागिर हो उसको ।
एक महिनामै भिसा झर्‍यो । मैले आफूलाई टोटल ३ लाख ५० हजारमा ‘एसएमआर’ नामक म्यानपावरमा बेचेँ पहिलोपटक । बेचिँदा उसले मलाई ७० हजारको तिरेको रसिद र केही थान झुठ विवरण कण्ठस्थ घोकाएको थियो । यसरी आफैंलाई बेचेर सेक्युरिटी गार्डमा युएईको आबुधाबी आएँ म ।
तीस महिनाउता सात घाम बराबरको ताप चाख्दैछु म निरन्तर । तातो मात्र हैन, मैले सोचेको विदेश चाख्दै छु । आमाले पकाएको तिहुन धेरै मिठो म बुझ्दै छु । यो बुझ्न मलाई जिन्दगीको आधी उमेर कुर्न पर्‍यो ।
अल्छी गरेर बिहानभरि सुतेको स्वाद मेरो जिन्दगीबाट अलप भैसकेको छ अचेल । म बिहानै ४ बजे मोबाइल आर्लामको सहाराले ब्युँझन्छु । आलार्मको एकै झड्कामा उठ्नु मेरो दैनिकी हो । नत्र मेरो डिउटी छुट्छ । डिउटी छुट्दा अर्काे एकदिनको पारिश्रमिक छुट्छ । यो चिन्ताले मलाई ठीक समयमै उठ्न मद्दत गर्छ ।
मैले बासी खाना र खबुज (रोटी) खाएको ठ्याक्कै ३० महिना पूरा भएछ । र, दुई छाक नपकाएको पनि ।
रुममा डबल बिस्तरा छ । होस्टेल बेड, तलमाथि । साङ्लो दौडँदा ब्युँझने म अचेल अर्कै भएँ । पालैसित डिउटी जान उठ्नेहरुले अलार्म बजाउँछन् । १० बजे । १२ बजे । २ बजे । म कसैको सुन्दिँन प्रायः । किनकि मलाई ४ बजे उठ्नुछ । अरुको अलार्ममा बहकिन्न म ।
डिउटी १२ घन्टाको छ । र, डिउटी जान रुमबाट डेढ घन्टा लाग्छ । त्यो अगाडि तयार हुन आधा र एक घन्टा । सबैलाई छोड्दै, टिप्दै गर्छ गाडीले । आउन उही बराबर समय । तयार हुन र फ्रेस हुन सेम टाइम । खानाका लागि दुई घन्टा । यसरी दैनिक १८ घन्टा डिउटी र यसकै तयारीका लागिसक्छु म ।
म नित्य १८ घन्टा बिजी भैरहन्छु । दैनिक ५ र ६ घण्टा सुत्छु । बाँच्नलाई डिउटी गरिरहनु र २४ घन्टा स्वास फेरिरहनु मेरो नियमित कर्म हो ।
साथीभाइ, ईष्टमित्रसँग कुरा गर्न केही समय छुट्याउन नपाउँदा फलानो ठूलो पल्टियो भन्ने हल्ला सुन्छु आफ्नाहरुबाट । साथीहरुबाट ।
म फिस्स हाँस्छु । यसरी हाँसेर पचाउनु सिवाय मसँग अर्काे विकल्प रहन्न । म प्राकृतिक छटाहरुको नेपाल सम्झन्छु । र, यो खाडीसँग दाँज्न पुग्छु । प्रकृतिले ‘खाडीलाई’ ग्यास दियो । तेल दियो ।
हाम्रा पाखा पखेराहरुमा जस्तो यहाँ हेर्न लायक केही देख्दिनँ म ।
मैले घरको झ्यालबाट चिहाउने जुगल छैन यहाँ । बिहानीको झुल्के किरणमा चाँदनी पोतिने हिँउ फल्ने पहाडहरु छैनन् । बादलको लुकामारीसँगै छ्याङ्ग उघ्रने स्यालतापको डाँडो छैन । न काफलका बोट छन् । न गुँराशका थुम्का छन् । न केही हरियाली । न छरेखोला र पातले छांगा जस्तै पहाडबाट पानीको फाहोरा खस्छ यहाँ । मिनी नायगरा फल्सको झल्को मैले छहरेखोलाले मेटेथेँ, यहाँ त्यो पनि छैन ।
दुबईको जुमरेहा वीचमा पैसाले पानी नचाउँछ, अक्सर मन बहलाउन म हेर्न पुग्छु । हुन त यहाँ पैसा रोपेर ‘बागहरु’ बन्छन् । पैसा रोपेर सुन्दरता उम्रेको हुन्छ । त्यही हेर्ने भीडहरुको लाम देख्छु बरु । तर, यो भीडमा मेरो गाँउका काकीहरु हुन्नन्, बजैहरु हुन्नन्, भाँडाकुटी खेल्ने भुराहरु हुन्नन् ।
यहाँ हुने भीड भन्दा मलाई असनको भीड मन पर्छ । त्यो भीडमा एउटा सुगन्ध छ । नेपाली बास्ना छ । तर, यहाँ फगत महंगा अत्तरहरु छर्केर आउनेहरुको गन्धमा म बाको काखीबाट निस्कने पसीनाको गन्ध भेटि्दनँ ।
बिना परिश्रमको गन्ध मलाई नपच्ने भएको छ अचेल । चाइनिज दुबो र भुँईफूलहरुले सडकका छेउछाउ सिंगारिएका छन् । डबल रोड लाइनको बीचमा खजुरका बोटहरु बांगिएला कि भनेर ठिंग्रिङ् उभिएका छन् । तर, हावाको वहावमा ती पातहरु हाम्रो धुस्कोट मुनि वनतिर सल्ला सुसाएजसरी कहिल्यै सुसाउन्नन् । सल्ला सुसाएको त्यो मीठो सुसेली धूनको न्यास्रो मेट्न म खजुरको बोटमुनि टोलाउँछु । तर, मेरो तृष्णा व्यर्थ हुन्छ ।
नागीचौर मुनिदेखि स्याल्तापको पुरै वनभरि फूल्ने लाल&#2