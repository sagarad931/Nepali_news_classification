
﻿देवनारायण यादव
सप्तरीको तिलाठीका देवनारायण यादव देशभक्त बने, विखण्डनकारीबाट एक सच्चा देशभक्त । बाढीको मारमा परेका परिवार र समाजको निम्ति जब सरकारले पहलकदमी लिन सक्दैन, अनि कसरी एक आम मानिसलाई सीमामा लड्नुपर्छ भन्ने गाथासमेत बोकेको हुन देशभक्त देवनारायण यादव ।
उनीजस्ताको घरपरिवारप्रतिको साँचो मायाले नै उनलाई घर-समाज हुँदै देशभक्त बनाएको छ ।
प्रशंसनीय कार्य !
तर, यो एक्कासी देखापरेको देशभक्ति होइन । वर्षेनी यस्ता अनेकौं बोर्डर छेउका ठाउँहरुमा भारत र नेपाल सरकारको कमजोरीले बाढी आउनु र बगाउनु नयाँ कुरा होइन ।
अतिक्रमणविरुद्ध कहिले ‘झाडू जुलुस’ त कहिले बोर्डरमा भारतीय प्रहरीको बर्बरता उपर सरकारको ध्यान जाओस् भन्ने अभिप्रायले स्थानीयले अनेकौंचोटि अभियानसमेत नचलाएका होइनन् ।
वास्तवमा दुबै छेउँ उत्पति हुने यो ‘मानवीय संकट’ हरेक वर्ष मनाइन्छ, शोकका रुपमा । तैपनि राज्यको पहल नयाँ प्रकारको देशभक्त पैदा गरी नयाँ आख्यानको खोजी गर्ने कार्य मात्र गरेको छ ।
देशभक्तलाई उचाल्दै सरकारले जनताप्रति गर्नुपर्ने बफादारीमा वर्षेनी देखिने कमजोरीलाई जति ढाकछोप गरे पनि यो प्रष्ट देख्न मिल्छ ।
वास्तवमा डुबानमा परेका ती सिमानाकाका गाउँ टोलहरुको सुरक्षा प्रवर्धन मिलाउने कार्य त राज्यको हो, दुई देशबीचको समस्याको दीर्घायु समाधान खोजेर । वा त्यस्तै अवस्था आइपरे राज्यको निर्देशनमा देश जनताको तलव भत्ता खाने सुरक्षा अधिकारीहरुको योजनामा सुरक्षार्थ खटिएकाहरु दशगजामा देवनारायणजी जस्तै लडनुपर्ने होइन र ?
तर, सामाजिक सञ्जालमा एउटा तस्वीर भाइरल छ । जसमा नेपाली जनता ‘भर्सेज’ भारतीय जनता र प्रहरी लडिरहेका छन् भने नेपाली सुरक्षाकर्मीविना जुत्ता ‘क्यामराम्यान’ को रोलमा उभिएका छन् ।
सामाजिक सञ्जालका भित्ताहरुमा उक्त कार्यको व्यापक आलोचनासमेत गरिएको हेर्न मिल्छ ।
कुनै मधेसीलाई खुलेर सबै पत्रपत्रिकाहरुले पहिलोचोटि नै होला मिलेर देशभक्त भनेर छापेको र सामाजिक सञ्जालहरुमा कसैले सलाम ठोकेको ! देवनारायण देशभक्त भएको ।
एक प्रसंग के छ भने- के देवनारायणजी मधेस आन्दोलनमा अन्य आन्दोलनकारीजस्तै सक्रिय हुनुहुन्थ्यो ? हो भने मधेस आन्दोलनक्रममा देवनारायणजी जस्तालाई विखण्डनकारी भन्दै आएको पक्षले उनलाई आज देशभक्त भन्नुमा व्यंग हो कि होइन ?
फेरि यदि देशभक्त देवनारायणजी मधेसका मागहरुलाई जायज मान्छन् भने, उहाँले पनि आरोप खेप्दै भर्खर देशभक्त भएको गरिमा खोसिने डर व्याप्त छ कि छैन ?
देशभक्त देवनारायण जस्ताको मागलाई पनि उपेन्द्र यादव, राजेन्द्र महतो आदि मधेसी नेताहरुको लहलहैमा लागेर अघि सारिएको माग हो भनी भन्नु आतिश्योक्ति हो कि होइन ?
के हरेक देवनारायणको माग उपेन्द्र, राजेन्द्र, महन्थजीको माग भएकै भरमा दबाउन मिल्छ र ?
त्यो अलग कुरो हो, राजनीतिक आधार कमजोर भएका नेताहरुले स्थानीय पकड मजबूत गर्न आफ्ना मागमा देवनारायण मधेसीहरुका मागहरु राखेका होलान् !
कम्तिमा देशभक्त देवनारायण जस्ताका मागहरु त समयमै सरकारले पहल गर्नुपर्थ्यो र पर्छ । आखिर त्यो माग एक देशभक्तको माग हो, त्यसको सम्मान गर्नुपर्ने होइन र ?
यदि मधेस आन्दोलनमा होमिएकै बेला देवनारायण पनि अन्य आन्दोलनकारी जस्तै मारिएका भए सोच्नोस् त । देशलाई कति ठूलो घाटा लाग्नेथ्यो ! एक वीर देशभक्त देशमै देशका रक्षकहरुद्वारा हत्या गरिएका पनि हुन सक्थे अन्य आन्दोलनकारीहरु जस्तै । त्यसबेला तत्कालीन संसदले तिनलाई पनि एक आक्रमणकारी र विखण्डनकारीको संज्ञा भन्दा अरु के दिन्थ्यो !
आन्दोलन क्रममा हत्या गरिएका किशोर, युवा, वृद्ध सब असल देशभक्त थिएँ, देवनारायणजी जसका प्रतीक हुन् ।
देवनारायणजीलाई ‘हाइप’ गरेर फेरि भारतविरुद्धकै राष्ट्रवादलाई चुचुरोमा पुगाउने खेल भएको छ भन्ने एक अर्को प्रसंग पनि छ । जसको मूल कारण थियो, मधेस आन्दोलनका क्रममा मोर्चाले शुरू गरेको दशगजा केन्द्रित नाकाबन्दी ।
त्यो दशगजा आन्दोलन मधेसीले भारतको समर्थन रहेर गरेको भन्दै निकै आलोचित हुनुपरेको थियो । त्यसबेला भारतबिरुद्ध निकै प्रदर्शन समेत भए । देशले ठूलो नाकावन्दीको मार पनि सहनुपर्‍यो । र, मधेसले भारतसँग मिलेर नाकाबन्दी गरेको भन्दै घोर दमन खेप्नुपर्‍यो ।
अरु सब देश चल्ने तर भारत नचल्ने भने राजनीतिले देशमा बाहृयरूप नै लियो । ओली त्यसका नायक मानिए र प्रचण्ड प्रस्तावक !
निकै दिन भयो निकास निस्केन, भारतविरुद्धको राष्ट्रवादका प्रस्तावक प्रचण्डजी खुलेआम आफू प्रधानमन्त्री बन्न सरकारबाट फुट्नु भो र नायक स्वयं पनि भारतविरुद्धको राष्ट्रवादबाट राजीनामा दिएर राष्ट्रवादी सोचलाई निरीह बनाए ।
सरकार ढल्नु बन्नु अझै बाहिरी खेल हो, हाम्रा नेताहरु दिल्ली दरबारकै देन हो भनी जनताले थाहा पाए । भारतप्रतिको त्यो कटुतालाई मधेसीकै माध्यमले निकाल्न पनि बारम्बार मधेस र भारतको सीमामा कुनै न कुनै मुद्दामा भइरहने मधेसी ‘भर्सेज’ भारतीयबीचको विवादलाई प्रकाशमा ल्याइयो र राष्ट्रवादी मनलाई चिस्याइयो ।
मितेरी पुल बन्द खुलाउन भएका घटनामा नेपालीहरुले मधेसीको पक्षमा नभई भारतीयहरुलाई सामाजिक सञ्जालहरुमार्फत व्यापक समर्थन जनाएको कुरा कटू सत्य छ ।
मानौं मधेसी जानी दुश्मन हुन्, नेपाली होइनन् । आज देवनारायणको समाचार छापिँदा उनलाई नेपाली भनेर सम्वोधन गरिएकोमा सबै मधेसीलाई खुसीसँगै राजनीतिक गन्ध लागेको छ ।
देवनारायणसँगै उभिएका सुरक्षाकर्मीको भूमिका किन त्यस्तो रहृयो प्रश्नमा यस्ता कमेन्टहरु भेटिन्छन् –
अस्ति एम्बुलेन्सबाट थुतेर मार्ने तिमीहरुलाई आज किन चाहियो सुरक्षाकर्मीको साथ ? देवनारायण ठीक हो, तर उनका नेता भारतीय दलाल हुन् । राजेन्द्र महतो बाँधका विषयमा अझै पनि पनि भारतको विरोध खुलेर किन गर्दैनन् ? आदि इत्यादि ।
मधेसका अन्य शुभनारायणहरुले यस्तो जिज्ञासा राख्ने गर्छन्- मधेसी नेताहरु मात्रै भारतीय एजेन्ट हुन् र ? बाबुरामजीलाई तपाईहरु नै के भन्नुहुन्छ ? को हुन् हिजोका प्रचण्डजी र आजका ? झलनाथ, माधव नेपाल को हुन् ? शेरबहादुर क-कसका हुन् ? अनि ओलीजी पहिले चाइना जान्छु भन्दाभन्दै इण्डिया किन जानु भो ? राष्ट्रवाद किन टेक्नुभएन ?
नेपाललाई कसले यतिका वर्षदेखि शोषण गरेका हुन् । देश कसको हातमा थियो र छ ? अहिलेसमेत बहुमत कसको ढाल छ ! कसले लगायो ओलीजीलाई अविश्वासको प्रस्ताव ? कुनै मधेसीले त होइन नि ? वा भनौं सकेनन् पनि । जबकि उनीसँग त्यो बहुमत हुनुपर्थ्यो ।
अनि मधेस आन्दोलन चूप लागेका बेला भारत कसको माध्यमले आज आएर सफल भयो ? माध्यम को भयो ? राष्ट्रवादी को भयो ?
अनि देशको अवस्था खस्काउनमा मधेसीहरू मात्रै कसरी दोषी भए ? सन्धीहरु कसका पालामा भएका हुन् ? राष्ट्रघाती को भयो ? खोई त राष्ट्रघातीहरुलाई दमन गरिएको ?
लोकतान्त्रिक आन्दोलनअघि यी सबैलाई जनताले इण्डिया र अलोकतन्त्रका मतियार भन्दै अन्तिम मौकÞा दिएका थिएनन् र ? के यिनीहरु अब पास भए ?
मधेसका नेतामा इण्डियन एजेन्ट छ र छैन भन्दैमा आम मधेसीहरुको माग कसरी बिथोल्न सकिन्छ ? आफैंलाई झूठो सावित गरेर के तरंग भेट्छ ?
नेपाल लुटाएर सगरमाथामात्र पनि स्वस्थ नरहेको अवस्थामा मधेसी, थारु र अल्पसंख्यकहरुलाई कारण बुन्दै देशवासीहरुलाई बेवकुफ बनाउने खेल हुँदैछ झूठो शानका निम्ति !
के नेपालमा भारतको एजेन्ट मात्रै छन् ? चाइना, अमेरिकाका छैनन् ? कि भारतबाहेक अरु देशहरुका एजेन्टलाई हाम्रो देशमा ‘राष्ट्रवादी’ भन्ने चलन छ ? मधेसीहरु त ०६३ र ०६४ को आन्दोलनपछि मात्रै चल्मलाउन थालेका हुन् नेपालमा । त्यसअघि पूर्ण जिम्मेवार पदमा को थिए ?
यो देशमा भोकभोकै अरु देशसँग भिड्न आँट राख्ने नेपालीहरु छन्, तर, देवनारायणहरुलाई पैसामा वीरता देखाउन युएस आर्मी वा गोरखा रेजिमेन्टमा भर्ना भएर वीर र देशभक्त बन्ने रहर छैन ।