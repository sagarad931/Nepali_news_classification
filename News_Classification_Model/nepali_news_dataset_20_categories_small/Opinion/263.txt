
﻿लन्डनका नयाँ मेयरलाई विश्व रंगमञ्चमा तरंग ल्याउन खासै समय नै लागेन । उनले त सुरुमै मुस्लिमलाई अमेरिका छिर्न अस्थायी प्रतिबन्ध लगाउने डोनाल्ड ट्रम्पको प्रस्तावमा ठूलो प्वाल पारिदिएका छन् ।
निश्चय पनि यो विशेष रूपको सार्थक जित होइन । ट्रम्प ह्वाइट हाउस कहिल्यै नपुग्न पनि सक्छन् । उनी पुगी नै हाले पनि उनले त्यस्तो प्रतिबन्ध कसरी लागू गर्लान् भन्ने प्रस्ट छैन । तर, ट्रम्प अहिले भन्न थालेका छन्, कुनै ठूलो पश्चिमा सहरमा पहिलो मेयर हुन सफल सदिक खान उनको प्रस्तावित नीतिमा ‘अपवाद’ हुनेछन् । तर, उनले के भन्न खोजेका हुन् भन्ने प्रस्ट छैन ।
अर्कोतिर खानले भनेका छन्, मुस्लिममाथि प्रतिबन्ध लगाइयो भने उनी अमेरिका जानेछैनन् । यस्ता विवरणले उति धेरै महत्त्व त राख्दैन । तर, सम्भावित रिपब्लिक उम्मेदवारसँगको सार्वजनिक विवादमा, खानजस्ता मानिसको उच्च पदमा आगमनले राजनीतिक सतरन्जलाई ढल्काउन सक्छ ।
कुनै निश्चित धर्मका मानिसलाई देशमा आउन रोक्छु भन्नु सम्भव हुने कुरा होइन । तर, बेलायतको राजधानीमा त्यही धर्मका नेता विजयी भएको अवस्थामा त्यो झन् उचित नहुने देखिन्छ । यसबीच खान र बेलायतका मतदाताले देखाएका छन्, स्थापित राजनीतिक व्यवस्थामा काम गर्ने नरम मुस्लिमले शक्ति, प्रभाव र लोकप्रियता हासिल गर्न सक्छन् । कमै भए पनि विश्वव्यापी प्रभाव पनि हासिल गर्न सक्छन् ।
यो त्यति आश्चर्य मान्नुपर्ने वा भयानक विषय होइन । तथापि, युरोपमा आप्रवासी संकट बढिरहेको र अमेरिकामा डोनाल्ड ट्रम्पहरूको उदय भइरहेको अवस्थामा यो महत्त्वपूर्ण छ । जब इस्लामिक स्टेटजस्ता कट्टरपन्थीहरूसँग वैचारिक लडाइँको सन्दर्भ आउँछ, खानको विजयको महत्त्व हुन्छ । त्यो ‘हिंस्रक अतिवादको प्रतिवाद’ मा खर्च गरिने लाखौँ डलरभन्दा उपयोगी हुन्छ ।
खान मुस्लिम भएकै कारण मेयरमा निर्वाचित भएका होइनन् । तर, प्रत्यक्ष निर्वाचित मुस्लिम अधिकारी भएका कारण उनले ठूलो भूमिका पाएका छन् । उनको बोली बिक्ने भएको छ । लन्डनभित्रै उनी वा अन्य कसैका लागि त्यो उति उपयोगी नहोला, तर बृहत् विश्वव्यापी मञ्चमा यसले ठूलो फरक पार्न सक्छ । पूर्वमानवअधिकारी वकिल खानले ट्रम्पसँग कुनै विवाद गर्ने पक्षमा नरहेको प्रस्ट पारिसकेका छन् ।
इस्लामिक स्टेटभन्दा ट्रम्पलाई लक्षित गर्दा खानले तिनलाई क्रुद्ध बनाउन सक्छन्, जो जिहादी विचारधाराको प्रतिवाद सर्वसाधारण मुस्लिमले नै गर्नुपर्छ भन्छन् । तथापि, खानका क्रियाकलाप इस्लामिक स्टेट र अल कायदाजस्ता समूहका लागि चुनौतीपूर्ण छन् । अन्तत: तिनको अस्तित्व मूलत: विखण्डन र विभाजनमा अडेको छ ।
खासगरी बढ्दो बसाइँ–सराइबारे भइरहेका प्रतिक्रिया एवम् पेरिस र ब्रसेल्समाथि भएका आक्रमणको पृष्ठभूमिमा यो मुख्य युरोपमा अझ महत्त्वपूर्ण सन्देश बन्न सक्छ । पश्चिमकै विशिष्ट सहरमै मुस्लिम यति उच्च पदमा पुग्न सक्छ भन्ने तथ्यसँग असाध्यै शक्तिशाली प्रतिध्वनि छ ।
जातीयता र धर्मभन्दा वर्ग र सम्पत्ति अझ संवेदनशील हुन सक्छ । खान एकजना आप्रवासी मुस्लिम बस ड्राइभरका छोरा हुन् । इटनमा पढेका उनका प्रतिस्पर्धी गोल्डस्मिथ अरबपतिका छोरा हुन् । मितव्ययिता र सभ्रान्तविरोधी माहोलमा यस्तो हुनु त्यति अस्वाभाविक होइन ।
अन्तत: यो चुनाव मेयरमा कसले शासन गर्नुपर्छ भन्ने विषयमा थियो । बाहिरिँदै गरेका कन्जरभेटिभका मेयर बोरिस जोन्सन निकै विखण्डनकारी थिए । लेबर पार्टीले लन्डनको आवास, यातायात र अन्य पूर्वाधारका संकट समाधान गर्नेतिर भयंकर जोड दियो ।
खान उत्कृष्ट उम्मेदवार त होइनन् । मुस्लिम समयुदायकै केही सदस्यले १९९० र २००० को दशकमा उनी हार्डलाइनर इस्लामिक वक्तासँगै प्यानलमा उभिएको बताएका थिए । सत्य जे भए पनि धेरै लन्डनवासीलाई यसबाट कुनै समस्या थिएन । समलैंगिक तथा अन्य सामाजिक विषयवस्तुका समर्थकका हिसाबले खान इस्लामिक स्टेट प्रकारका अतिवादीभन्दा निकै टाढा छन् । धेरै मतदातालाई यत्ति भए पुग्यो ।
यो नै लन्डनका नयाँ मेयरलाई वास्तविक चुनौती हो । बाँकी विश्वका लागि खानको जातीयता र धर्म उनका बारेमा हेरिने सबैभन्दा रमाइलो विषयवस्तु हो । र, यसले नै उनलाई महत्त्वपूर्ण उपलब्धि हासिल गर्न अवसर प्रदान गर्छ । लन्डनवासीले उनलाई पुन: निर्वाचित गर्ने वा नगर्ने भन्नेचाहिँ उनले यो सहर वास्तवमै चलाउनेछन् भन्नैमै निर्भर गर्छ ।
(एप्स रोयटर्सका अन्तर्राष्ट्रिय मामला, विश्वव्यापीकरण तथा द्वन्द्वका स्तम्भकार हुन्)रोयटर्स डटकमबाट