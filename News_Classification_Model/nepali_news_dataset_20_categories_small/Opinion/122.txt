
﻿२०१६ को सुरुवात विश्व अर्थतन्त्रको अप्रिय स्थितिसँगै भएको छ । वैश्विक स्टक खस्किरहेका छन्, तेलको मूल्य १० वर्षकै कम छ र नयाँ बजारमा मुद्राको मूल्य साहै्र अस्थिर भएको छ । तर, दु:खको कुरा कुनै कारणविना अहिलेको विश्व बजार अस्थिरताका लागि चीनलाई बलिको बोको बनाइएको छ । मानिसहरूले विश्वव्यापी आर्थिक अस्थिरताका पछाडि रहेका कारण  थाहा पाउनुपर्छ ।
चीनको आर्थिक वृद्धि बलियो छ र विश्व अर्थतन्त्रमा यसको योगदान प्रभावशाली छ । विश्व बैंकका अनुसार २००९ देखि २०१४ सम्म चीनको कुल गार्हस्थ उत्पादन (जिडिपी) ८.७ प्रतिशतले बढ्यो जबकि विश्वको औसत वृद्धिदर दुई प्रतिशत थियो । २०१५ मै पनि चीन सबैभन्दा ठूलो र तीव्र वृद्धि भइरहेको अर्थतन्त्रमध्ये एक थियो ।
चिनियाँ स्टक मार्केटमा भइरहेको उथलपुथल सबैको चासोको विषय भइरहेको छ । र, यो वर्षको पहिलो महिना त्यो २० प्रतिशतले गिरेपछि लगानीकर्ता निराश भए । तर, चीनको वास्तविक अर्थतन्त्रलाई यसले कुनै हानि गरेको छैन । किनभने, चीनको स्टक मार्केट विकास भइरहेको छ । यसले चीनको जिडिपीको ३० प्रतिशत मात्रै हिस्सा ओगट्छ । त्यसकारण यो उथलपुथलाई चीनको अर्थतन्त्र वा यसको समग्र प्रस्तुतिको प्रतिबिम्बका रूपमा हेर्नु हँुदैन ।
त्यस्तै, युआनको मूल्य–ह्रास हालसालै मिडियाको केन्द्रीय विषय बन्यो । धेरै सञ्चार माध्यमले चिनियाँ सरकारले निर्यात बढाउन नियतवश यसको अवमूल्यन गरेको बताए । तर, त्यो सत्य होइन । आर्थिक सुस्तता एउटा कारण हो भने अर्को अन्तर्राष्ट्रिय मापदण्डसँग गत वर्ष सुरु गरिएको सटही दर सुधार मुख्य कारण हो । यसको निर्यात वृद्धिसँग कुनै सम्बन्ध छैन ।
अहिले पनि चिनियाँ उपभोक्ताबीच उपभोग्य सामग्रीको उल्लेखनीय माग छ । २०१५ को जनवरीदेखि नोभेम्बरसम्म चीनले एक अर्ब १२ करोड टन खाद्यान्न आयात गर्‍यो, जुन २०१४ को भन्दा २७.३ प्रतिशत बढी हो । कच्चा तेलको आयात ८.८ प्रतिशतले बढी छ । तेलको मूल्य घट्नुको कारण परम्परागत तेल आपूर्तिकर्ता र नयाँ उत्पादकबीचको लडाइँ हो । यसमा इरानको तेल निर्यातमाथि लागेको नाकाबन्दी फिर्ताको पनि भूमिका छ ।
संरचनागत सुधारले चीनको अर्थतन्त्रमा उज्यालो भविष्य ल्याउनेछ, र सँगसँगै विश्वकै लागि ठूला अवसर । २००८ मा विश्व अर्थतन्त्र ध्वस्त हुनबाट चीनको आर्थिक प्याकेजले काम गर्‍यो । तर, त्यसले अधिक्षमता र संरचनात्मक असन्तुलनको गम्भीर समस्या ल्याइदियो, जसले अहिलेको आर्थिक सुस्ततामा योगदान गरेको छ ।
त्यसैले वृद्धिलाई दिगो बनाउन, चीनले संरचनात्मक सुधार लागू गर्दै छ, जहाँ नवोन्मेष र उपभोग प्रेरित अर्थतन्त्रमाथि ठूलो जोड दिइँदै छ । चीनको १३औँ पञ्चवर्षीय योजनाले पाँचवटा प्रस्ट विकास अवधारणा अघि सारेको छ– नवोन्मेष, संयोजन, हरित विकास, नयाँ क्षेत्रको खोजी र समावेशिता । संरचनात्मक सुधार कहिल्यै सहज र सरल छैन । तर, चिनियाँ नेतृत्व यसमा दृढ छ । चीनले वास्तवमा विश्व अर्थतन्त्रमै संरचनात्मक सुधार ल्याउन महत्त्वपूर्ण भूमिका खेलिरहेको छ ।
समृद्ध चीन संसारकै लागि फाइदाजनक छ । ०१६ मा जी–२० को आयोजकका हिसाबले चीन ज्ञान एकीकृत गर्न, अन्तर्राष्ट्रिय आर्थिक साझेदारीलाई अगाडि बढाउन र वैश्विक आर्थिक सुशासन सुधार गर्न बाँकी विश्वसँग मिलेर काम गर्न तयार छ । संसारका सबैभन्दा ठूला अर्थतन्त्रका हैसियतमा चीन र अमेरिकाले महत्त्वपूर्ण भूमिका निर्वाह गर्नुपर्ने हुन्छ ।
(क्वी अमेरिकाका लागि चिनियाँ राजदूत हुन्)वल्र्डस्ट्रिट जर्नलबाट