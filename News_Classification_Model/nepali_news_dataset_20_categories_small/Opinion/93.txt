
﻿म त चाड र जात्राको देशमा जन्मेको मान्छे । मानिसको प्रत्येक क्रियाकलाप संवेदना नापिने देशको मान्छे । फरक संवेदनाको फरक पसल हुने देशको मान्छे । तिलौरीदेखि तिलहरीको व्यापार हुने देशको मान्छे । प्रत्येक व्यापारको लय फरक हुन्छ म जन्मेको देशमा । नुन बेच्नेको फरक लय । सुन बेच्नेको भिन्नै लय । तिलौरी बेच्नेको फरक भाका र तिलहरी बेच्नेको बेग्लै अन्दाजे बयाँ ।
मैले गाउने फरक लय थियो । त्यो लय मैले म आठ वर्ष छँदा पाएको । मेरो पिताजीबाट लिएको थिएँ । होइन दिनुभएको थियो क्यार † मैले समाएको लय बेसुरा थियो कि ?† शङ्का अस्वाभाविक होइन । वा अतिरिक्त लय । व्याकरण फरक होला । व्यापारको ब र फाइदाको फ समेत नजानेको उमेरमा मैले गाएको प्रथम लय थियो–‘पाँच पैसाको दुइटा तिलौरी ….† ’
मैले भीडलाई पछ्याइरहेँ । बाध्यताको नाम महात्मा गान्धी हो कि के भन्ने उखानै छ । भीडलाई जात्रामा पछ्याएँ । पर्वमा पछ्याएँ । मेला वा पर्वमा पछ्याएँ । जहाँ भीड त्यहाँ म । पुड्को कदको । सायद तीन फिटको । मेरो उचाइका समवयस्कहरू बुबाको काँधका शोभा हुन्थे । म बुबाको आकृतिबाट पर † म घुँक्क–घुँक्क रोएको तौमढीका भैरव देउताले सुनेका होलान् । या न्यातपोलका कुटुवाले देखेका होलान् । या पञ्चयोग, पञ्च महाशक्ति साक्षी होलान् । मेरा समवयी बुबाको काँध चढेर दुनियाँकै अग्लो स्थानबाट दुनियाँकै होचो अरुण उपत्यका जस्तै एक उपत्यका भक्तपुरको विस्का/केट जात्रा हेरिरहँदा म भीडभित्र हराएर आकाशतर्फ फर्केर बादलमा बुबाको धमिलो आकृति कोरिरहेको हुन्थेँ ।
बंशगोपालको तिँप्वा जात्रामा बुबाको काँधमा बाराही अजिमाको शोभा यात्रा हेरेर मजा लिइरहेका समवयीहरूलाई हेर्दै एक्लो हुँदा बुबालाई सम्झेर रोएको बालकृष्ण नन्दलालाले सुनेका होलान् । या बाराही आमा/जुले देखेकी होलिन् । यी अबोध ओठले गाएको छु, फरक भाका नन्दलालाको बाललीला । राधेमोहनको रासलीला । गाएको छु जयगान कंश वधको । तर, वंशीधर राधेश्याम मेरो कपासजस्तो गालाको अश्रुधारा रोक्न कहिल्यै आएनन् । त्यो वेलासम्म मैले समको, ‘दु:खीको घरमा मात्र तेरो वास हुने भए, हे ईश्वर दया राखी मलाई अझ दु:ख दे’ भन्ने शक्तिशाली विचार पढेकै थिइनँ ।
मैले यिनै बोली नफुटेको तोते बोलीले गाएको थिएँ आफ्नै शैलीमा अर्को लय– जय जय अजिमा, जय बाराहीकी जय …† तर, मेरो पुकारामा कहाँ कमी थियो कुन्नि सुनिनन् मेरो अतिरिक्त लय । त्यसैले स्वर्ग जानुभएका मेरा बुबा फर्केर आउनुभएन । चलचित्रमा भैँ कसैको पनि मन पग्लेन– देउताको, देवीको । दयानिधानमा दया पलाएन । भक्तवत्सलको मनमा मेरो भक्तिको प्रभाव परेन । करुणानिधानको मनमा करुणा पलाएन । म एक्लो भएँ । एक्लै हिँडेँ । पढेँ । बढेँ । हुर्किएँ ।
मिनपचासको बिदामा मेरो लय बिहान ६ नबज्दै गुञ्जिन्थ्यो– पाँच पैसाको दुइटा तिलौरी… † जाडोका बिहान तिलौरी । साँझ बदाम र भुटेको चना, केराउ । गर्मीका याममा अर्को लय– लौ आयो मिठा सोडा, मिठा सोडा † कोकभन्दा सस्तो, फ्यान्टाभन्दा मिठो सोडा …†
बुबा नभएपछि आमा पनि नहुने रहेछ । सबैले भन्थे आमा धर्ती हुन् । आमाले बुबाले जस्तै काँध दिन सक्नुभएन । प्रेरणा र हौसला दिन सक्नुभएन । एक्लो यात्रा त्यही वेला सुरु भयो । मैले त्यही वेला जानेको– बुबा भनेका आकाश हुन् । त्यही भएर बुबालाई मैले धर्तीमा चाहेर पनि पाइनँ ।
मैले पढ्ने एक ग्रन्थको प्रत्येक अध्यायमा कुमारजी आज्ञा गर्छन् र अगस्त्यमुनि सुन्छन् । मसित अतिरिक्त लय थियो । मैले भजनमा गाएँ । एउटा अतिरिक्त लय । लाला खिंको तालमा । हार्मोनियम र तबलाको तानमा । झ्याली, मादल, ढोलकको गञ्जनमा गाएँ– राम राम राम † गथे मलुमने थ्य नेपा: † (राम राम राम कसरी बिर्सिन सक्छु नेपाल †) । त्यस्तै– राम हा … नुगल मछिन …† (हे राम मन करुण जाग्छ †) । तर, म कसैको कुमारजी बनेँ कि बनिनँ थाहा छैन । मैले गरेको आज्ञाको अवज्ञा गर्छन्, या आज्ञा मान्छन्, त्यो पनि थाहा छैन । मैले गाएको अतिरिक्त लयले मेरो भाषीलाई प्रभाव पर्दैन । अतिरिक्त लय सुन्न मन र मस्तिष्कको अतिरिक्त कान चाहिन्छ । अगस्त्यमुनिहरू आज्ञाकारी पो भएनन् कि †?
भूपतीन्द्र मल्लको सालिकअगाडि सुनको ढोका छ । जहाँका सम्पदा बेचेर सरकार टन्न कमाउँछ । पचपन्न झ्याले दरबारभित्र तलेजु भवानी । जहाँको मूर्ति र बहुमूल्य कलाकृति बेच्ने शाजहाँ अजम्बरी बन्न सकेनन् । जहाँको उखानैले पनि मन जिंग्रिङ्ग हुन्छ– ‘तलेजु भवानीको तेल चाट्ने कुकुर पनि घोरी बन्छ ।’ जहाँको उनान्सय चोकमध्येको एक चोकमा अहोरात्र गुञ्जिने गर्छ, एउटा कालजयी कविता– ‘किसी निम्ह वाले च्वाले ब्याँनचां नय् धाल † न्यने मरु थ्व संसारे †’ (दुई हात्ती दायाँबायाँ भ्यागुताले खान्छु भन्छ † संसारमा नभएको कुरा, संसारकै असम्भव कुरा †)
विषयान्तर भएको होइन । म भीडबाट एकान्तमा हिँडेको मान्छे । एकान्तबाट फर्केको । अचेल भीडतिर केन्द्रित छ मेरो यात्रा । यसको अर्थ यो होइन कि भीडमा पसेर ठेलमठेल हिँड्न रुचाउँछु । कतै टाढा बसेर भीडको रमिता हेर्न औधि मनपर्छ । भीडमा अनौठा मान्छेका विचित्र चरित्र हेर्छु । आकाशतिर हेर्छु बालाई बादलको कुनै टुक्रा चित्रित गर्छु । सम्झन्छु बा मसितै हुनुहुन्छ । मनमनै एकादेशको लय सम्झन्छु र गुनगुनाउँछु– पाँच पैसाको दुइटा तिलौरी † लयमा स्याँस्याँ पाउँदिन । अर्थात् आवाजमा दम छैन । म अहिले रेडियोमा बोल्ने मान्छे पो त † सोच्छु । मैले तानेको तानसेनको जस्तो तान– गुड इभिनिङ नेपाल….† को स्वर उस्तै गुञ्जिन्छ कि गुञ्जिँदैन होला ? के मैले जस्तै लय हाल्दा हुन् ? मेरै भाकामा † शैलीमा † उही साँझ । प्रत्येक दिनको ठीक पाँच बजे † पाँच पैसाको दुइटा तिलौरी…ए † होइन होइन … ज्वज्वलप्पा, नमस्कार, ल्हासो फ्याफुल्ला, तारेमाम, अत्सलाम वालिकुम, सस्रियाकाल, जदौ… जदौ… जदौ… वन मोर टाइम जदौ एन्ड… गुड इभिनिङ नेपाल… †
मैले कहिले लेखेर बोलेँ । कहिले बोलेर लेखेँ । मैले बेचेको तिलौरी शब्दमा मात्र बाँकी छ । ध्वनिको लय मस्तिष्कभित्र अझै गुञ्जिरहन्छ । मैले नाङ्लोभरि तिलौरी फिँजाएर बेच्न हिँडेका टोलका अधिकांश घर अहिले भग्नावशेष बनिसकेका छन् । चिसो छिँडी र भत्केको सत्तलमा जीवन छ । त्रिपुरमा संकटकालमा छ । तर, टोलको नाम बदलिएको छैन । मैले बेचेको तिलौरी खाएर मुख मिठ्याएका बुबाहरूको मुखभित्र दाँत छैन अचेल । मैले बोकेको तिलौरी किनेर जुधाएर बाजी जिते–हारेका दाइहरू कोही करोडमा छन्, कोही रोडमा । कसैलाई भट्टीमा देख्छु । कसैलाई पाटीमा भेट्छु । पार्टी कार्यालयमा देख्दिनँ । सदनमा देख्दिनँ । मन्त्री भएको सुन्दिनँ । हाकिमको कुर्सीमा भेट्दिनँ । मन्त्रालयका पिउनमा पनि पाउँदिनँ । उहिलेदेखि अहिलेसम्म पिउने र पिलाउने पुरानै व्यवसायमा देख्छु । मैले भीड छाडेर एक्लैले, कसैले नचिन्ने गरी देशले सुनोस् भनेर नमस्ते… नेपाल… भन्न थालेको पनि एक दशक बितेछ । इन्द्रेणीको रङ बोकेर रेडियोका तरंगमा गीत, गजल, कविता सुनाउन थालेको पनि १२ वर्ष भइसकेछ । संसारले सुन्ने गरी हेलो… काठमाडौँ, भन्न थालेको पनि सात वसन्त भइसकेछ । तर, न्यातपोलले सुन्दैन । दत्तात्रयले देख्दैन । पचपन्न झ्यालबाट कोही चियाउँदैन । कृष्ण मन्दिरका गजुर वा सयौँ बहालबाट उठेर भीडमा आउँदैन ।
पसलको गद्दामा देख्छु । भट्टीका टेबलमा भेट्छु । मन्दिर स्थापनामा दान गरिरहेको पाउँछु । प्रसाद र भेटी लिन कोही तम्सेको देख्दिनँ । राजनीतिक भेलामा झाँकीमा धिमे बजाउँदै हिँडेको पाउँछु । धार्मिक यात्रामा हाकुपटासी र आधुनिक शृङ्गारपटारमा देख्छु । विजयजुलुस र कुर्सीमुनिको फोटो पनि छापिन्छ आकलझुक्कल ।
सबै सेल्फी खिच्दै सेल्फी बनिरहेका छन् । फेसबुकमा फेस राख्छन् र लाइक गन्न व्यस्त छन् । कमेन्ट पढेर मक्ख छन् । कोही क्रुद्ध छन् । ट्विट गर्दै व्यस्त छन् । रिट्विट र डिएम गर्दै फुर्सद छैन । सरकार कालोबजारीलाई धन्यवाद दिन्छ । नागरिक कालोबजारियासित पेट्रोल किनेर अफिस जान्छ । छोराछोरी डेटिङ । सरकार रेमिट्यान्समाथि भ्रष्टाचारको कमिसन खान्छ । श्रीमतीहरूको कथा सामाजिक सञ्जाल र इन्युज पोर्टलको मुख्य समाचार बन्छन् । श्रीमान्को शरीर काठको बाकसमा बन्द भएर आउँछ । सरकार समवेदना पनि छाप्दैन । आफ्नो पसिनाको सुगन्ध सुँघ्दै आएको श्रीमान् उल्टा पाउ फर्किन्छ र बाँचुन्जेल नफर्किने भीष्मप्रतिज्ञा गर्छ ।
देशमा अहिले नाकाबन्दी छ । राष्ट्रप्रमुखले हालसम्म २७ वटा चुट्किला भनिसकेका छन् । म अचेल भीडमा हिँड्न थालेको छु । भीडमा छँदा पनि म वेलावेला आकाशतिर हेरेर बादलका आकृतिमा बुबाको आकृति बनाइरहन्छु । बा आकाशबाट धर्तीमा आउन कति दिव्यवर्ष लाग्छ हँ ?