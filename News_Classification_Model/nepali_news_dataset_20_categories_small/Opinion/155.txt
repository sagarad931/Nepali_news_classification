
﻿राष्ट्रिय समाचार समिति, सीआईएन मेल सेवा, विभिन्न अनलाइनमार्फत् देशभर गलत तथ्य प्रवाह भयो । समाचारलाई नै आधार बनाएर कांग्रेसका कतिपय कार्यकर्ताले ५१ प्रतिशत मत ल्याउनुपर्ने भनेर जिद्दी गरिहेका छन् । पत्रकारले नै विधान पढ्का छैनन् भने कांग्रेस कार्यकर्ताले के विधान पढुन् ?
गणेशदत्त भट्ट
नेपाली कांग्रेसको १३ औं महाधिवेशन अहिले सर्वाधिक चर्चा र चासोको विषय बनेको छ । छापा, विद्युतीय र अनलाइन सञ्चार माध्यमले सबैले कांग्रेस महाधिवेशनको समाचारलाई प्राथमिकता दिएका छन् । तर, कतिपय सञ्चार माध्यमले समाचारमा तथ्यगत त्रुटि गरेको देखिएको छ ।
सरकारी समाचार एजेन्सी राष्ट्रिय समाचार समितिले सोमबार बिहान ६ बजेर २९ मिनेटमा प्रेषित गरेको समाचारमा लेखिएको छ – ‘कांग्रेसको विधानअनुसार सभापति पदमा ५१ प्रतिशत मत ल्याउनैपर्ने प्रावधानका कारण तीन जना प्रतिस्पर्धीले उक्त मत प्राप्त गर्न नसकेकाले दोस्रो चरणको मतदानको तयारी भएको छ ।’ तर, नेपाली कांग्रेसको विधानको १६ (क) मा लेखिएको छ – ‘महाधिवेशनले कम्तीमा पन्ध्र वर्ष निरन्तर क्रियाशील सदस्य रहेको महाधिवेशन प्रतिनिधिहरुमध्येबाट केन्द्रीय सभापतिको निर्वाचन गर्नेछ । यसरी निर्वाचित हुँदा खसेको मतको ५० प्रतिशतभन्दा बढी मत ल्याउनु अनिवार्य हुनेछ । पहिलो पटक कुनै पनि उम्मेदवारले ५० प्रतिशतभन्दा बढी मत नल्याएमा सबैभन्दा बढी मत ल्याउने २ जनाका बीचमा पुनः मतदान गरिनेछ । पुनः मतदान हुँदा साधारण बहुमत प्राप्त उम्मेदवार विजयी हुनेछ । तर, पहिलो पटक नै २ जना उम्मेदवार भएमा बढी मत ल्याउने उम्मेदवार विजयी हुनेछ ।’
राष्ट्रिय समाचार समिति (रासस) ले कांग्रेस विधानलाई उद्धृत गर्दै सभापति जित्न ५१ प्रतिशत मत चाहिने समाचार दिएको छ । तर, राससका पत्रकारले कांग्रेसको कुन विधानलाई उद्धृत गरेर ५१ प्रतिशत लेखेका हुन् ? राससले अघिल्ला समाचारमा समेत सभापति बन्न ५१ प्रतिशत मत चाहिने भनेर लेख्दै आएको थियो । राससकै समाचारलाई गोरखापत्रको अनलाइनले हुबहु प्रकाशित गरेको छ । जसमा कांग्रेस सभापति बन्न ५१ प्रतिशत मत चाहिने लेखिएको छ । गोरखापत्रको अनलाइन समाचार कक्षमा कार्यरत सम्पादकले तथ्य जाँच नगरीकनै समाचार अनलाइनमा पोस्ट गरेका छन् ।
सामुदायिक रेडियो प्रसारक संघ (अकोराब) अन्तर्गत सञ्चालित सामुदायिक सूचना नेटवर्क (सीआईएन) ले देशैभरका सामुदायिक रेडियोमा पठाउने सीआईएन मेल सेवामा समेत सभापति बन्न ५१ प्रतिशत मत आवश्यक पर्ने लेखिएको छ । सोमबार बिहान साढे ८ बजे पठाइएको समाचारमा लेखिएको छ – ‘कांग्रेसको विधानअनुसार सभापति बन्न ५१ प्रतिशत मत प्राप्त गर्नुपर्छ ।’ नागरिक न्यूज अनलाइनमा फागुन २२ गते बालकृष्ण अधिकारीले ‘तीनै प्यानलमा भोट तानातान’ शीर्षकको समाचारभित्र सभापति बन्न ५१ प्रतिशत मत चाहिने आशय व्यक्त गरेका छन् ।
अन्नपूर्ण पोष्ट दैनिकमा सोमबार गोविन्द परियारले लेखेको ‘सभापतिमा फेरि मतदान’ शीर्षकको समाचारमा लेखिएको छ ‘काँग्रेस विधानअनुसार सभापतिका उम्मेदवारले ५१ प्रतिशत मत नल्याए फेरि मतदान गर्ने व्यवस्था छ । देउवालाई ५१ प्रतिशत पु¥याउन १ हजार ५ सय ७५ मत आवश्यक पर्ने थियो । तर, उनले १ हजार ५ सय ६४ मतमात्र ल्याए ।’ समाचार अनुसार निर्वाचनमा ३ हजार १ सय ४८ मत खसेको थियो । खसेको मतको ५१ प्रतिशत मत १ हजार ६ सय ५ हुन्छ । तर, अन्नपूर्ण पोष्टका पत्रकारले ५१ प्रतिशत मत ल्याए जितिने तथा १ हजार ५ सय ७५ मत आवश्यक पर्ने लेखेका छन् । दुवै तथ्य एकआपसमा मेल खाँदैनन् । अन्नपूर्णमा समाचार लेख्दा हिसाबकिताबै नगरी संख्या लेखेको देखियो । एक हजार ५ सय ७५ मत भनेको खसेको मतको ५० प्रतिशतभन्दा बढी मत हो ।
हिमालखबरमा फागुन १७ गते सोमबार ‘कांग्रेस महाधिवेशनः कसले मार्ला बाजी’ शीर्षकको रिपोर्टमा सइन्द्र राईले लेखेका छन् – ‘कांग्रेस विधानले ५१ प्रतिशत मत नआए पहिलो र दोस्रो परिणाम ल्याउनेबीच पुनः प्रतिस्पर्धा हुन्छ ।’ अनलाइनखबर डटकमले फागुन २१ गते प्रकाशित गरेको ‘कांग्रेस महाधिवेशनः सभापतिको मात्रै मतगणना राष्ट्रिय सभागृहमा’ शीर्षकको समाचारमा लेखिएको छ – ‘सभापतिमा निर्वाचित हुन कुल खसेको मतको ५१ प्रतिशत मत ल्याउनुपर्ने विधानमा व्यवस्था छ ।’ यहाँ उल्लेख गरिएका सन्दर्भ उदाहरण मात्रै हुन् । सेतोपाटीलगायतका कतिपय अनलाइनले समेत समाचारमा कांग्रेस सभापति बन्न खसेको मतको ५१ प्रतिशत ल्याउनु पर्ने भनेर त्रुटिपूर्ण तथ्य प्रकाशित गरेका छन् ।
कांग्रेस विधानमा ५१ प्रतिशत मत आवश्यक पर्ने नलेखिएको भएपनि पत्रकारले विधानलाई नै उद्धृत गर्दै ५१ प्रतिशत मत आवश्यक पर्ने भनेर लेखेका छन् । यसबाट पत्रकारले विधान नपढी उद्धृत गरेको पुष्टि हुन्छ । पत्रकारले समाचार लेख्दा मूल स्रोतको अध्ययन नै नगरी बजारु हल्लाका आधारमा तथ्य लेख्दा त्रुटि भएको हो । विगत १ महिनादेखि चर्चामा रहेको कांग्रेस महाधिवेशनको वैधानिक व्यवस्थाबारे तथ्यपूर्ण जानकारी लिन पत्रकारले विधानलाई एक पटक पढ्न पनि भ्याएनन् ! देशकै प्रमुख मानिएका समाचार एजेन्सी, पत्रिका र अनलाइनमा बिट पत्रकारिता गर्ने र कांग्रेस बिटमा समाचार लेख्ने पत्रकारले त झन् विधान पढ्नै पर्नेथियो । तर, समाचारमा भएको त्रुटि हेर्दा अध्ययन गर्ने बानी नरहेको प्रष्ट भएको छ ।
राष्ट्रिय समाचार समिति, सीआईएन मेल सेवा, विभिन्न अनलाइनमार्फत् देशभर गलत तथ्य प्रवाह भयो । समाचारलाई नै आधार बनाएर कांग्रेसका कतिपय कार्यकर्ताले ५१ प्रतिशत मत ल्याउनुपर्ने भनेर जिद्दी गरिहेका छन् । पत्रकारले नै विधान पढ्का छैनन् भने कांग्रेस कार्यकर्ताले के विधान पढुन् ? पहिलो चरणमा खसेको मतको आधारमा सभापतिमा निर्वाचित हुन १ हजार ५ सय ७५ मत आवश्यक पर्छ । तर, खसेको मतको ५१ प्रतिशत मत ल्याउनैपर्ने लेखेका सञ्चारमाध्यमको तथ्यलाई मान्ने हो भने सभापति जित्न १ हजार ६ सय ५ मत आवश्यक हुन्छ । कुनै उम्मेदवारले खसेको मतको ५० प्रतिशतभन्दा बढी र ५१ प्रतिशतभन्दा कम मत ल्याएको भए सभापति जितेको लेख्ने वा हारेको लेख्थे ? कि हिसाबकिताबै नगरी फेरि पनि ५१ प्रतिशत मत ल्याएर विजयी भए भनेर लेख्थे ?(रेडियो महाकाली कञ्चनपुरका समाचार सम्पादक, अभियान दैनिकका कार्यकारी सम्पादक र कारोबार राष्ट्रिय आर्थिक दैनिकका कञ्चनपुर संवाददाता)