
﻿
‘तिमी आफ्नै सेनाबाट टाढा, धेरै टाढा गएर उभिन्छौ भने तिमी पनि शत्रुजस्तै देखिन्छौ ।’ अज्ञात सञ्चयकोष (पिएफ) मा कर लगाउनु एक लुट नै हो । तर, हाम्रो संसद्को ध्यान भने त्यसैमा जमेको छ । कालोधनलाई वैधानिक सम्मान दिने फैसला इमानदारीपूर्वक कर तिर्ने नागरिकका लागि एक ठूलो धक्का हो । तर, यसलाई ‘फेयर एन्ड लभ्ली’ को रोचक र रसिलो अन्दाजमा प्रस्तुत गर्ने गरिन्छ ।
हाम्रो मोदी सरकरालाई के भएको छ ? विपक्षीको ध्यान कता केन्द्रित छ ? तेस्रो बजेट पनि पेस भइसक्यो । तर, सामान्य जनसाधारणका लागि भने यसमा केही छैन । त्यसमाथि पिएफमाथि कर लगाउने जस्तो संवेदनशील विषयमाथि भुल र भ्रमको अवस्थामा सरकार अल्मलिइरहेको छ । अर्थमन्त्री अरुण जेटलीले बजेट भाषणमा ६० प्रतिशत पिएफ निकाल्दा कर लाग्ने कुरा उल्लेख गरेका छन् ।
बजेट आर्थिक विधेयकको नाममा पेस गर्ने गरिन्छ । त्यसमा लेखिएको थियो, ६० प्रतिशत कर्मचारीको हिस्सा करमुक्त हुनेछ र यसका लागि करसम्बन्धी कानुनमा परिवर्तन गर्नुपर्छ ।
‘गाउँ–गरिब’ लाई सरकारले खुब दिएको जस्तो गरिएको प्रचार र प्रशंसामा डुबेको सरकार अचानक राति बिउँझियो । जब देशभर पिएफमाथिको करको विरोध हुन थाल्यो, अर्थराज्यमन्त्रीले सामाजिक सञ्जालमा लेखे, चिन्ताहरू अगाडि आइरहेका छन् । तर, विस्तृत प्रश्न–उत्तरका दौरान सबै स्पष्ट हुनेछ । यसैबीच अर्थमन्त्री अरुण जेटलीले भने, ‘पिएफको साउँमा होइन, ब्याजमा मात्र कर लाग्ने हो ।’ त्यसपछि राजस्व सचिव हंसमुख अधियाले स्पष्ट गरे, ‘यस्तो व्यवस्था धनी कर्मचारीका लागि मात्र हो ।’ त्यसपछि अचानक बहसका दौरान संसद्मा विचार गरिने बताइयो ।
तर, कस्तो विचार ? विशेषज्ञहरूले मिडियामार्फत राम्ररी बुझाउने प्रयास पनि गरे । यदि २० हजार रुपैयाँ प्रतिमहिना पाउनेवाला युवाको सेवा निवृत्त हुने समयसम्म औसत तलब वृद्धि भइरह्यो भने उसको पिएफ एक करोड ६१ लाख हुन्छ । यसमध्ये ४० प्रतिशत अर्थात् झन्डै ६४ लाख करमुक्त हुनेछ । बाँकी ९७ लाखमा सरकारले कर लगाउँछ । ३० वर्षमा ऊ ३० प्रतिशत करको दायरामा आइहाल्छ । अर्को एक अनुमानमा भनिएको जो नैजवान यस नियमबाट प्रभावित हुनेछ, उसले जिन्दगीभरको कमाइको १८ प्रतिशत अतिरिक्त रकम सरकारलाई चुकाउनेछ ।
यस मामिलामा विपक्षीभन्दा त श्रममन्त्री नै ठीक देखिए । कमसेकम उनले यस कर व्यवस्थाको विरोध गरिरहेका छन् । तर, जुन विषयमा सरकार नै स्पष्ट छैन । सरकार स्वयं यस्तो जनविरोधी कदम उठाउन किन खोजिरहेको छ ? यसको कुनै जवाफ छैन । अनि यस्तो अस्पष्ट विषयमाथि कस्तो
बहस ? कस्तो तर्क ? त्यसैले यसलाई सरकारले तत्काल फिर्ता लिनुपर्छ । यसमाथि कुनै बाटो खोज्नुको अर्थ छैन । अर्थमन्त्री जेटलीले अर्को एउटा कुरा प्रस्ट रूपमा भनेका छन्, ‘पेन्सन स्किममाथि लाग्ने कर अब लाग्नेछैन ।’ यो एकदम उदेकलाग्दो कुरा हो । के पिएफको एकमुष्ट रकम र पेन्सनक रूपमा हरेक महिना हात पर्ने थोरै रकम एक–अर्काको विकल्प बन्न सक्छ ? कहिल्यै कुनै पनि हालतमा पिएफ र पेन्सन एक हुनै सक्दैन । एकपटक ती युवामाथि दृष्टि दिनुहोस्, जो अत्यन्त प्रतिस्पर्धामा अध्ययन गरिरहेका छन्, तिनका घरबाटै प्रतिस्पर्धा सुरु भइसकेको हुन्छ । जसरी भए पनि राम्रो नम्बर ल्याऊ भन्ने दबाब पनि तिनैले झेल्नुपर्छ । विज्ञान, हिसाब, इन्जिनियरिङ, म्यानेजमेन्ट, सिए, एमसिए, एमएमएस जस्ता अनेक विषय र क्षेत्रको झगडा पनि तिनैले झेल्नुपर्छ । शिक्षकको दबाब त छँदै छ । पहिले स्कुलमा, त्यसपछि कोचिङमा अनि कलेजहरूमा । त्यसपछि आरक्षण, आरक्षणबाट बचेका सीमित सिट, छिमेकी, नातेदार, साथी र समाजको दबाब त यसै पनि छँदै छ ।
राष्ट्रिय पेन्सन योजनामा करिब एक लाख करोड जम्मा भएको छ भने इपिएफमा करिब १० लाख करोड । यस्तोमा यी दुईबीच कसरी तुलना हुन सक्ला ? त्यसैले त सरकारले यो निर्णय ती बिमा कम्पनीहरूलाई फाइदा पुर्‍याउन गरेको हो, जो ४८ प्रतिशत एफडिआइअन्तर्गत काम गर्दै छन्, भन्ने आरोप पनि लाग्दै आएको छ ।
अब एकपटक उही युवामाथि ध्यान दिऊँ । ३० वर्षे जागिर अवधिमा उसले के गर्‍यो ? आफ्नो सर्वस्व त्यही जागिरका नाममा लुटायो र त्यसबाट आउने तलबबाटै सम्पूर्ण काम चलाउँदै आयो । अलि–अलि वृद्धि भएको तलबले महँगीसित जुधिरह्यो । अब बल्ल जागिर सिध्याएर ऊ खुला संसारमा सास लिन सुरुवात गर्छ, त्यतिखेरै सरकार चाहिँ उसैको रकमबाट १८ प्रतिशत कटाइरहेको छ । यो ३० वर्षे सेवाको कदर गर्दै सरकारले दिएको उपहार त होइन ?
आखिर मोदी सरकार के चाहन्छ ? के भ्रष्टलाई छुट र इमानलाई लुटको सिलसिला पूर्ववर्ती कांग्रेस सरकारजसरी नै यो सरकार पनि जारी नै राख्न चाहन्छ ? कांग्रेस सरकारका साराका सारा स्किम त लिई नै सक्यो, अब त उदाहरण पनि नेहरू–गान्धी परिवारको दिन थालिएको जो छ ।(याग्निक दैनिक भास्करका ग्रुप एडिटर हुन्)दैनिक भास्कर डट कमबाट