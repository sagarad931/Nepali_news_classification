
﻿महेश चौरसिया
ऐतिहासिक जनआन्दोलन पश्चात् गत १२ वर्षभित्र जति पनि सरकार प्रमुख, दल वा शासकहरुले सत्ता रोहण गरे ति जम्मै झन्डै चोर, बद्मास, कपटी, आत्मकेन्द्रित, जातीवादी, परिवारवादी, नातावादी, भ्रष्टाचारी सावित भए/छन् ।
महेश चौरसिया
यसबीच गणतन्त्ररुपी बिऊ अङ्कुरित त भयो, तर हुर्किन पाएन । स्वतन्त्रता र मानव अधिकारको अनुभूति जनताले गर्न नपाउँदै गणतान्त्रिक व्यवस्थालाई विकृत बनाइयो । हुर्किनै नदिई गणतन्त्रको घाँटी निमोठियो ।
नेपाललाई साझा राष्ट्र राज्य निर्माण गर्नु भन्दा पनि एकल समुदायको बर्चश्व कायमै रहने गरी राज्य पुनर्संरचना गरियो । गणतन्त्रलाई विकृत र कुरुप बनाइयो । भ्रष्ट एवं विकृत दल, सरकार र शासन व्यवस्थाप्रति जनताको वितृष्णा चरम हद पार गर्दै गरेेको अवस्थामा पूर्वराजा ज्ञानेन्द्र शाहले गणतन्त्र नेपालमा ‘संवैधानिक स्पेस’ खोजेका समाचारहरु अहिले तरङगित भइरहेका छन् ।

विगतमा शासन सत्ता हत्याएका चोरहरुले बदमास निस्के भन्दैमा एउटा चोरको विकल्प अर्को चोर हुनै सक्दैन


सबैलाई ज्ञात छ, राजतन्त्र कालमा व्यक्ति स्वतन्त्रता, मानवअधिकार, मौलिक हक, पहिचान, समावेशिता, समानुपातिक प्रतिनिधित्वलगायत जनताको मूलभूत अधिकार कुन हदसम्म कुण्ठित थियो । अहिले आएर दल, सरकार र ब्यूरोक्रेशीले गणतन्त्रलाई कुरुप बनाए भन्दैमा केही समूहले राजतन्त्रलाई विकल्पका रुपमा दिवास्वप्न देख्नु भनेको विकास र व्यवस्थालाई पुनः दशकौं पछाडि धकेल्नुबाहेक केही होइन ।
तसर्थ, वर्तमान वा विगतमा शासन सत्ता हत्याएका चोरहरुले बदमास निस्के भन्दैमा एउटा चोरको विकल्प अर्को चोर हुनै सक्दैन ।
गणतन्त्रको जगमा नयाँ संविधान जारी भइसकेको अवस्थामा राजतन्त्र पुनर्वहालीको अर्थहीन बहसमा अल्झिनुभन्दा परिवर्तन र विकासको दिशामा गणतन्त्रलाई कसरी अगाडि डोर्‍याउनेतर्फ ध्यानकेन्द्रित गर्नु उत्तम होला ।