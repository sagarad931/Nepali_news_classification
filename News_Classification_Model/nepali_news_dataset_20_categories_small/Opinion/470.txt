
﻿कुरा अघिल्लो शनिबारको थियो। बिहानीपख ल्यापटपबाट फेसबुक खोल्दा “न्युज फीड” भरी विभिन्न पेजहरु अनि अनलाइन पत्रपत्रिकहरुमा एउटै कुराको चर्चा त के भनौं, आलोचना भइरहेको थियो । कुरा थियो कांग्रेस नेत्री “सुजाता कोइराला ” लाई ब्रेस्ट क्यान्सर को उपचार सिंगापुरमा गर्न सरकारले ५० लाख दिने निर्णयको ।
अमित गौतम
यो समाचारले अधिकांश नेपालीहरु झै मेरो पनि मन स्तब्ध भयो । थाहा त थियो कि ठुलाबडा नेताहरु अनि उच्च पदमा पुगेका व्यक्तिहरुलाई नेपाल सरकारले विदेशमा उपचार गर्नका लागि राज्यको ढुकुटीबाट लाखौं पैसा दिने गर्दछ भन्ने । तर, जो व्यक्तिसँग करोडौंको सम्पत्ति अनि चिल्ला गाडीहरु छन्, उनलाई राज्यको  ढ्कुटीबाट जुन हामी नेपाली जनताले पसीना काढेर कमाइ गरी कर तिरेको पैसाबाट ५० लाख दिँदा मन असाद्यै खिन्न भयो।
सरकारले उच्च पदमा पुगेका मध्यमवर्गीय व्यक्तिहरु जसको आर्थिक अवस्था कमजोर छ, उसलाई मात्र उपचार खर्च दिनुपर्ने हैन र ? बुझ्दै जाँदा सरकारले सुजाता कोइरालालाई नियम उलंघन गरी पैसा दिएको रहेछ ।
केही हप्ता अगाडि एक नेपालीले आधारभूत उपचार गर्ने खर्च नभएर अस्पातलको झ्यालबाट हम्फलेर ज्यान गुमाको सुनेको थिएँ । एउटा ग्रामीण समुदायमा रहेका सर्वसाधारणले सामान्य स्वास्थ्य उपचार सेवा नपाएकै कारण मर्नुपरेको दर्दनाक कथाले कस्को मन रुँदैन होला र !
मेडिकल विद्यार्थीको ४ बर्से अनुभवमा मैले ग्रामीण समुदायका निकै बिरामीहरु देखेको छु र उनीहरुको कथा पनि एकदममै पीडादायक नै छ । ग्रामीण भेगका धेरैजस्तो विरामीहरु एकचोटि अस्पताल आए पनि गाडी भाडा नभएर, अनि दैनिक रोजीमा काम नगरे मुखमा माड नलाग्ने भएकाले फेरि ‘ फलो अप ‘आउनेको संख्या एकदम न्युन छ ।
प्रकृतिले शारीरिक अंगहरु धनी र गरीबलाई भनेर छुट्टै बनाएको छैन । धनी होस् या गरीब, ब्रेस्ट्मा केही भिन्नता हुँदैन । न त प्रोस्टेट, कलेजो  वा मुटुमा हुन्छ।
ग्रामीण समुदायका मान्छेहरुलाई कसरी गुणस्तर स्वास्थ्य सेवा उपलब्द गराउने योजना बनायी कार्यान्वयन तर्फ लाग्नुको साटो यस्तो लज्जास्पत काम गर्ने सरकारप्रती हामी जनताले के उम्मिद राख्ने ? त्रिवि शिक्षण अस्पातलका प्रा.डा. गोविन्द केसी , धुलिखेल अस्पातलका प्रा.डा रामकन्ड माकाजु श्रेष्ठ, प्रा डा राजेन्द्र कोजु यस्ता व्यक्तित्वहरु जो ग्रामीण भेगका विरामीहरुलाई गुणस्तरीय स्वास्थ्य सेवा उपलब्ध गराउन एकदम लागि पर्नुभएको छ, सरकारको यस्तो नीतिले उहाँहरुको पनि खुट्टा तान्न खोजेको छ । नेपालमा अझै पनि २५ प्रतिशत मानिसहरु गरीबीको रेखामा पर्दछन् ।  यस्ता बिरामीहरुको उपचार चाहीँ कसले गर्ने ?
सरकारले “हेल्थ इन्सुरेन्स पोलिसी ” ल्याउन लागेको छ भन्ने सुनेको छु । तर, धेरै नेपालीहरुलाई यो ‘आकाशको फल आँखा तरी मर ‘भने जस्तै नै हुन्छ होला शायद ।
निकै बेर सोचेपछी दिमागमा एउटा कुराले झड्का हान्यो । त्यही बेला “गुगल” मा गएर सर्च गरें “टप ५ रिचेस्ट पर्सन अफ नेपाल ” नामहरु यसरी आए- १, बिनोद चौधरी  २, उपेन्द्र महतो ३, सेष घले र जमुना गुरुङ ४, आदित्य झा  ५, बलराम रार्इ  ।
उहाँहरुको कमाइको १ प्रतिशत पैसाले चाँही एउटा कोष  खडा गरियोस् ।  जसबाट ग्रामीण समुदायका बिरामीहरुको कमसेकम आधारभूत उपचार गर्ने खर्च त पाउथे कि ? यस्तो आशा जागेर आयो । यो कोषमा हरेक ईच्छुक   नेपालीले आफुले सकेजति योगदान दिन मिल्ने गरी ।
५० लाख तिरेर एमबीबीएस पढेको हुन्छ, अनि राज्यले मासिक तलब दिन्छ ३५ हजार। एउटा सांसदको तलब १ लाख अनि एउटा डाक्टरको तलब ३५ हजार तोक्ने राज्यको नीतिलाई हामी सबैले मूल्याङ्कन गर्न सक्छौं
यो लेखबाट उहाँहरुलाइर्इ व्यक्तिगत रुपमा मेरो अनुरोध भए पनि मलाई विश्वाश छ कि मैले यस अनुरोधमा धेरै नेपालीहरुको प्रतिनिधित्व गरेको छु । यदि यस्तो भयो भने हजुरहरुको कमाइको लाभ गरीब नेपाली जनताले सिधै लिन सक्नेछन ।
भावी डाक्टरहरूलार्इ
अन्तमा कुरा गरौं, भविष्यमा डाक्टर हुन गैरहेका व्यक्तिहरु अनि भइसकेका डाक्टरहरुका बारेमा ।
धेरै जसो त विदेश पलायन भइसक्नु भएको छ । धेरैले योजना बनाइसक्नुभयो होला। यस्तो योजना बनाउनु स्वाभविक नै हो । ५० लाख तिरेर एमबीबीएस पढेको हुन्छ, अनि राज्यले मासिक तलब दिन्छ ३५ हजार। एउटा सांसदको तलब १ लाख अनि एउटा डाक्टरको तलब ३५ हजार तोक्ने राज्यको नीतिलाई हामी सबैले मूल्याङ्कन गर्न सक्छौं ।
यसबाट सजिलै बुझ्न सकिन्छ, किन स्वास्थ्य सेवामा व्यवसायिकरण हुँदै गएको छ भन्ने । हो, राज्यले छात्रवृत्तिमा पढाएका डाक्टरहरु ग्रामीण भेगमा पठाउँछ तर छात्रवृत्तिमा पढाउने संख्या निकै नै थोरै भयो जस्तो लाग्छ।
डाक्टरहरुलाई पनि ग्रामीण समुदायमा गएर स्वास्थ्य सेवा प्रदान गर्नु भनेको एउटा ठूलो मौकाजस्तो लाग्छ। डाक्टर भइसकेपछि कार चढ्ने सपना मात्र हैन, ग्रामीण समुदायलाई सेवा गर्ने पनि सपना देखौं ।
युवा नेता “गगन थापा “स्वास्थ्य मन्त्री हुनु भएपछि मेरो मात्र होइन, धेरै नेपालीहरुको मनमा एउटा आश अनि उल्लास जन्मिएको थियो। वीर अस्पातल प्रकरनले धेरैलाई उम्मिद जगाएको थियो। तर, उहाँले पनि यस निर्णयलाई रोक्न सक्नु भएन, जस्लाई उहाले “दुर्भाग्यपूर्ण ” बताउनुभयो।
स्वास्थ्य मन्त्री ज्युको पनि के दोष, सायद पदबाट राजीनामा दिनुपर्ने दबाव आयो होला यो निर्णयलाई रोक्न खोज्दा।
यो कुरा पहिलोचोटि भएको होइन । अघिल्लो सरकारले पनि पूर्वराष्ट्रपति डा रामवरण यादवलाई प्रोस्टेट क्यान्सरको उपचार विदेशमा गर्न लाखौं दिएको थियो । अनि “गुगल बोय ” आदित्यलाई केपी सरकारले १ करोड रूपैयाँ दिँदा आलोचनाको बिषय बनेको थियो ।
तर, यसपालि चाँहि  सरकारको यो निर्णयले मलाई एकदमै भावुक तथा गम्भीर बनायो । यति गम्भीर बनाउनुको मुख्य कारण थियो एक पत्रिकामा प्रचारित राजबिराज ठेगाना भएकी कुपोषण लागेकी नीलम नाम गरेकी १३ महिने नाबालिकाको समाचारले । पत्रिकामा उनको तस्बीर हेर्दा शायद मेरो मात्र हैन, हरेक नेपालीहरुको मन रोयो नै होला ।