
﻿अमेरिकी राष्ट्रपतीय निर्वाचनमा रिपब्लिकन पार्टीको उम्मेदवारको दौडमा रहेका डोनाल्ड ट्रम्पको एउटा भनाइ नेपालका लागि साह्रै उपयोगी हुन सक्छ । उनले भनेका छन्, ‘कदम सार्दै जाऊ, अघि बढ्दै जाऊ, उच्च उद्देश्य लिएर उडान भर । कोही आएर हवाईजाहजलाई धक्का लगाइदियोस् अनि अघि बढ्छु भन्ने आशा नगर । तिमीलाई धक्का दिन कोही आउनेवाला छैन । त्यसैले आफ्नो रवैया परिवर्तन गर र केही उचाइ हासिल गर ।’ ट्रम्पको भनाइलाई अनुसरण गर्दै अब नेपाली परराष्ट्र नीतिको रवैया परिवर्तन गरी अघि बढ्नु आवश्यक देखिन्छ ।
हरेक नयाँ बन्ने नेपाली सरकार प्रमुखको एउटा प्रमुख चुनौती भनेकै भारत भ्रमण पहिले गर्ने कि चीन भ्रमण पहिले गर्ने भन्ने हुने गरेको छ । राजनीतिक बहस, विश्लेषण, अखबारी समाचार इत्यादि मित्रराष्ट्र भ्रमणको ठोस उपलब्धि र उद्देश्यभन्दा पनि कुन छिमेकी मुलुक पहिले जाने भन्ने कुरामा बढी केन्द्रित रहेको पाइन्छ । नेपाल विस्तारका क्रममा पृथ्वीनारायण शाहले नेपाललाई दुई ढुंगाबीचको तरुलको संज्ञा दिए, ढुंगाहरू आज निकै मजबुत भएका छन् । तरुलचाहिँ आफ्नै स्थानमा समेत ओगटिन सक्ने भएको छैन । विश्व हाँक्न सक्छु भन्ने बेलायतलाई समेत जंगबहादुरले एउटा स्वतन्त्र राष्ट्रको रूपमा नेपाललाई व्यवहार र सम्मान गर्नुपर्ने कुरा प्रस्ट पारेका थिए, तर बहुदलको आगमनसँगै हरेक नेपाली राजनीतिक दल र सरकार त्रिभुवनवादभन्दा माथि उठ्न सकेको छैन । संसारकै दोस्रो ठूलो आर्थिक शक्ति चीन र सातौँ ठूलो आर्थिक शक्ति भारतको बीचमा रहेर पनि संसारकै एक गरिब राष्ट्रमा गनिनुले नेपालले अवलम्बन गरेको नीतिप्रति नै प्रश्न खडा गर्छ । नेपाल भूगोलले अपांग बनाएको भन्दा पनि बढी भूगोललाई दोषी देखाएर अपांग बनाइएको देश हो ।

संसार शीतयुद्धको सोचबाट धेरै अघि बढिसक्यो । ठूला राष्ट्रहरू अवश्य पनि अझै एक–अर्काप्रति शशंकित छन्, तर त्यसैलाई प्रमुख मुद्दा बनाएर अलमल्ल परिरहेका छैनन् । शीतयुद्धको समाप्तिसँगै अमेरिकी विश्लेषकहरू अबको आउने समयमा अमेरिकाको प्रमुख प्रतिद्वन्द्वी चीन हुने कुरामा निश्चित थिए, तर त्यसले अमेरिकालाई चीनसँग सहकार्य गर्न रोकेन । अन्तर्राष्ट्रिय सम्बन्ध भनेकै लागत र लाभ विश्लेषण हो । फाइदा बढी छ भने राष्ट्रहरू सहकार्य गर्न हिच्किचाउँदैनन् । नेपालको सन्दर्भमा हामी हमेसा व्यक्तिगत हितलाई राष्ट्रिय हितको समरूप मान्छौँ । भारतले हालै गरेको नाकाबन्दीबाट दुईवटा तथ्य प्रस्ट भएको छ । नाकाबन्दी गरेको डेढ महिना पनि नहुँदै तिहारमा रोटीसमेत पकाउन गाह्रो भयो भने १९९० देखि अहिलेसम्म हामीले आत्मनिर्भर हुन केही गर्न सकेकै रहेनछौँ । अर्को आफ्नो संकीर्ण फाइदाका लागि भारतले कुनै पनि समय नेपाललाई कैदी बनाउन पछि पर्नेछैन भन्ने पनि पछिल्लो नाकाबन्दीले सिकाएको पाठ हो । राष्ट्रियताको नांगो भाषणले न त धारामा तेल आउँछ न त ग्यास । हुन त हामीले ग्यास र तेलभन्दा पनि आफ्नै देशको पानी उपयोग गरेर बिजुली बाल्न मात्र सक्यौँ भने खर्बौं रुपैयाँ बिदेसिनबाट रोक्न सक्छौँ, खाडी र पूर्वी एसियामा राष्ट्रियता बेचेर कमाएको पुँजीको सही उपयोग गर्न सक्छौँ । बिजुली कसरी चाँडो र सुलभ तरिकाबाट बाल्न सकिन्छ भनेर अहिले सोच्ने वेला आएको छ ।
राज्य सञ्चालन सतरन्जको खेल जस्तै हो, जसमा जित हासिल गर्न चाल चल्नु आवश्यक हुन्छ । अब कुन चाल चल्ने भन्ने कुरा हाम्रो सोच, ज्ञान र धेरै वर्ष लगाएर आर्जित गरिएका अनुभव र सिकेका पाठबाट प्रेरित हुनुपर्छ । हामीले बदलिँदो क्षेत्रीय राजनीतिमा भइरहेको परिवर्तनसँगै आफ्नो नीति परिवर्तन गर्न सक्नुपर्छ । विश्वका दुई प्रमुख आर्थिक शक्तिबीचको अवस्थितिको फाइदा उठाउँदै अघि बढ्न आवश्यक छ । कुनै एक देशप्रतिको हाम्रो अधिक निर्भरताको परिणाम हालैको नाकाबन्दीले उजागर गरेको छ भने अर्को छिमेकी देशलाई विश्वासमा लिन नसकेका कारण हाम्रो समस्या समाधान गर्न गाह्रो भएको अनुभव सबैले गरेका छौँ ।
एक्काइसौँ शताब्दीको सुरुवातसँगै चीनले आफ्नो छिमेक नीतिमा बदलाव गर्दै ल्याएको छ । विशेषगरी २००२ को चिनियाँ कम्युनिस्ट पार्टीको सोह्रौँ राष्ट्रिय कंग्रेसले आफ्नो परराष्ट्र नीतिको एजेन्डामध्ये छिमेकी मुलुकसँगको सम्बन्धलाई मजबुत पार्नुपर्ने कुरालाई विशेष प्राथमिकता दिएको छ । यसै अन्तर्गत चीनले ‘मैत्रीपूर्ण र असल छिमेकी नीति’ र ‘छिमेकीलाई विकासको साझेदार बनाउने नीति’ लाई जोड दिँदै आएको छ । पाँचवटा दक्षिण एसियाली देशसँग सिमाना जोडिएको चीन यस क्षेत्रमा समेत सबै राष्ट्रसँग मैत्रीपूर्ण र सहयोगी सम्बन्ध स्थापना गर्न चाहन्छ । दक्षिण एसियासँग जोडिएका आफ्ना क्षेत्रको विकासका निम्तिसमेत दक्षिण एसियाली देशहरूसँग सहकार्य गर्न चीनलाई जरुरी छ, जसको फाइदा नेपालले उठाउन सक्नुपर्छ ।
चीनको दक्षिण एसियाली साना राष्ट्रसँगको बढ्दो सामीप्य भारतलाई कष्टकर भएको देखिन्छ । भारतको चिन्ता आफ्नो सुरक्षा चासोले प्रेरित भएको धेरै विश्लेषकले विश्लेषण गरेका छन् । तर, भारतीय चिनियाँ चासोले यी दुई राष्ट्रबीच बढ्दै गएको सहकार्यमा ठूलो असर पारेको देखिँदैन । चीन अहिले भारतको सबैभन्दा ठूलो व्यापारिक साझेदार हो, र आफ्नो अर्थतन्त्र मजबुत पार्न चिनियाँ आर्थिक लगानी भित्र्याउन उत्सुक देखिन्छ । सन् २०१४ को चिनियाँ राष्ट्रपतिको भारत भ्रमण र ०१५ को भारतीय प्रधानमन्त्रीको चीन भ्रमणको वेला दुवै देशका नेताले दुवै देशको सपना परस्पर जोडिएको र आपसमा मिल्ने भएकाले विकासका निम्ति सहकार्य आवश्यक रहेको औँल्याएका थिए । भारतको सुरक्षा चुनौती चीनसँगको बढ्दो आर्थिक सम्बन्धले खल्बलिएको छैन भने नेपालमा चिनियाँ आर्थिक लगानीले भारतको कुनै पनि सुरक्षामा असर गर्ने देखिँदैन । अथवा चीनप्रतिको भारतीय मानसिक भ्रमले नेपालको अहिलेको सबैभन्दा ठूलो चुनौतीको रूपमा रहेको आर्थिक विकासलाई बन्धक बनाएर राख्न मिल्दैन ।
तसर्थ, नेपालले आफ्नो दुवै छिमेकी देशहरूसँग समान सम्बन्ध स्थापना गरी पारस्परिक हितबारे सोच्न अनिवार्य छ । कुनै एक देशको मोहरा मात्र बनेर राष्ट्रहितलाई बन्धक बनाउनु निकै महँगो साबित भएको छ र भविष्यमा पनि हुनेछ ।(गौतम चीनस्थित सान्तोङ युनिभर्सिटीबाट अन्तर्राष्ट्रिय सम्बन्ध विषयमा पिएचडी गर्दै छन्)