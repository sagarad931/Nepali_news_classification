
﻿हामी सबै माओवादी माक्र्सवाद–लेनिनवाद–माओवादलाई निर्देशक सिद्धान्त मान्छौँ । हामी सबै १० वर्षे जनयुद्धको विचारलाई आदर्श मान्छौँ । जनयुद्धप्रति हामी गौरव गर्छौँ । तर, जनयुद्धको अवतरणप्रति हामीबीच केही अन्तरविरोध छन् । माओवादी आन्दोलनको मुख्यधार संसद् पुनस्र्थापनाको बाटो हुँदै संविधानसभामा आएको हो । १२ बुँदे दिल्ली सम्झौतामार्फत राष्ट्रिय राजनीतिको मूलधारमा छिर्दा त्यसमा हामीबाहेक कसैको विमति थिएन । प्रचण्ड, बाबुराम, वैद्य, विप्लव सबै संसद् पुनस्र्थापनामार्फत ०६४ को संविधानसभा चुनावमा आउनुभएको हो । त्यसपछिका घटनाक्रममा जनविद्रोह गर्ने, शान्तिप्रक्रिया टुंग्याउने वा सेनासमायोजन गर्ने भन्ने प्रश्नमा अन्तरविरोध देखापर्‍यो । अन्तत: जनविद्रोहको विचार प्रचण्डले छाडेको भन्दै वैद्यहरूले नयाँ माओवादी जन्माउनुभयो । पुन: उहाँहरूले जनविद्रोह सम्भव छ भन्दै पार्टी निर्माण गर्नुभयो । तर, वैद्यजीसँग काम गरेका दुई वर्षलाई पश्चात्ताप गर्दै वैद्यले जनयुद्धको जगमा जनविद्रोहको विचार छाडेको भन्दै विप्लवले पुन: नयाँ पार्टी जन्माउनुभयो । विप्लवले पनि जनयुद्धको जगमा जनविद्रोहको विचार छाडेर एकीकृत जनक्रान्ति भन्न थाल्नुभएको छ । यता, वैद्यहरू जनयुद्ध जगमा जनविद्रोहबाट पछि हटी जनविद्रोह मात्रै भन्न थाल्नुभएको छ पछिल्लो चरणमा ।
त्यस्तै, एमाओवादीमा पनि नयाँ–नयाँ कथा छन् । जनयुद्धको विचारक म हुँ भन्ने दाबी गर्ने डा. बाबुराम भट्टराईले माक्र्सवाद–लेनिनवाद–माओवाद छाड्नुभएको छ । उहाँले बनाउने पार्टी अब कम्युनिस्ट पार्टी हुँदैन भन्ने सबैलाई थाहा छ । एमाओवादी अध्यक्ष प्रचण्ड माओवादी आन्दोलनलाई ध्रुवीकरण र रूपान्तरण गर्नुपर्छ भन्ने हुटहुटीमा हुनुहुन्छ ।
समग्रमा माओवादी आन्दोलनका जति घटक भए पनि राष्ट्रिय राजनीतिमा कसैको नेतृत्वदायी भूमिका छैन । प्रचण्डको एमाओवादी पनि सिंगो पार्टी एक मन र एकताका आधारमा राष्ट्रिय राजनीतिको भूमिकामा छैन । प्रचण्डको सक्रियताले त्यो पार्टी जिउँदोजस्तो मात्र देखिन्छ । बाबुरामजीले माओवाद नै छाडेका कारण उहाँलाई अब माओवादी घटक भन्नै परेन । जहाँसम्म वैद्यजीहरूको प्रश्न हो, उहाँहरू कुहिरोका काग हुनुभएको छ । एउटा सशक्त प्रतिपक्षको भूमिका निभाउने सुवर्ण अवसर उहाँहरूलाई इतिहासले दिएको थियो । देशको ठूलो सामाजिक धारा र मनोविज्ञानले उहाँहरूलाई सहयोग र समर्थन गरेको थियो । त्यो ३३ दलीय गठबन्धनमार्फत होस् या हामी माओवादी घटकहरूको समर्थनले होस् । हामीले उठाएको राष्ट्रिय स्वाधीनताको नारा, संविधानसभा बहिष्कार, अहिले बनेको संविधान, त्यो संविधानमा देखिएको असहमति, मधेस आन्दोलन, भारतीय नाकाबन्दी, त्यसले सिर्जना गरेको राष्ट्रिय संकट, अहिलेको खिचडी सरकार, नाकाबन्दीमार्फत सिर्जना भएको अभूतपूर्व देशभक्तिको धारा, कालोबजार, संविधान संशोधनको नारा, भूकम्पपीडितका दु:खका कथा । यी सब कच्चा पदार्थ हामी ३३ दलीय मोर्चाका हतियार थिए । जसलाई विषयवस्तु बनाई आन्दोलन अगाडि बढाउन सकिन्थ्यो । दुखिरहेको देशलाई मलमपट्टी लगाउन सकिन्थ्यो । राजनीतिको विकृतीकरणबाट दिक्क भएका जनतालाई आशाको दियो बाल्ने सम्भावना थियो । तर, त्यो सम्भव भएन । आशा गरिएका युवा नेता विल्पवजीको कथा पनि नयाँ छैन । पुरानै रिलहरू दोहोरिरहेका छन् । राष्ट्रिय राजनीतिमा मातृकाजी र हामी सहयोगी हौँ ।
आममाओवादी शभुचिन्तक, जनता, सहिद परिवार, बेपत्ता परिवार, जनयुद्धमा भूमिका खेलेका सहरदेखि दुर्गम गाउँसम्मका आममान्छेको मनोविज्ञानले ‘माओवादी एक ठाउँमा आऊ’ भन्ने सन्देश प्रवाह गरिरहेका छन् । माओवादी आन्दोलन सहरबजारमा सुविधासम्पन्न जीवन बिताइरहेका एक–डेढ हजार नेताको आन्दोलन होइन । न यो सिद्धान्तको रातो किताब मात्र हो । यो लाखौँ जनताको रगत, पसिना र बलिदानबाट बनेको आन्दोलन हो । यो रगतबाट बनेको कर्णाली हो । यो बलिदानबाट चुलिएको सगरमाथा हो । यो आन्दोलनको हकदाबी एक–दुई दर्जन नेताले मात्र होइन, लाखौँ जनताले गर्न सक्छन् । अनि जनतालाई मुर्दावाद र जिन्दावाद भन्ने अधिकार छ, यो आन्दोलन र यसको मूल्य–मान्यताविरुद्ध जानेविरुद्ध । टुटफुटको प्रक्रियाबाट गुज्रिरहेको माओवादी आन्दोलन पार्टी बनिसकेजस्तो देखिँदैन । यो अझै संस्थागत भइसकेको छैन । जनयुद्धमा यो संस्थागत थियो । आज त्यो अवस्थामा कुनै माओवादी घटक छैन । चारैतर्फ असन्तोष र गुट जन्मने क्रम बढ्दो छ । चारैतर्फ महत्त्वाकांक्षा बढ्दो छ । सबैलाई लागेको छ– जनयुद्ध मेरा कारणले अगाडि बढेको हो, मविना त्यो मोर्चा सम्पन्न हुन सक्दैनथ्यो, म थिएँ र सबै सम्भव भयो भन्ने व्यक्तिवादी सोचमा सबै केन्द्रित भएका छन् । संस्थागत केही छैन । वास्तवमा केन्द्रविहीन उत्तरआधुनिकतावादी हामी भएका छौँ । सबैभन्दा केन्द्रीकृत हुनुपर्ने विचार सबैभन्दा विकेन्द्रित विचार भएको छ । जनता पनि बाँडिएका छन् । कार्यकर्ता पनि भाँडिएका छन् । तर, सबैको एउटै आवाज छ, ‘कसैले केही गरेनन्, अब सबै माओवादी एक ठाउँमा’ आउनुबाहेक विकल्प छैन । यो आममाओवादी आन्दोलनकारीको मनोविज्ञान हो, ‘एकै ठाउँ आऊ ।’
तर, हामी नेताहरूका कथा छुट्टै छन् । कसैलाई प्रचण्ड हुँदाहुँदै प्रचण्ड बन्ने धुन छ । कसैलाई कोभन्दा को कम भन्ने घमन्ड छ । कसैलाई प्रचण्डले धोका दिए, कसैलाई वैद्यले धोका दिए, कसैलाई विप्लवले धोका दिए, कसैलाई हामीले धोका दियौँ । यहाँ सबैले सबैलाई धोका दिएको पटकथा लेखिँदै छन् । सबैले सबैमाथि विश्वासघात गरेको मनोविज्ञान बन्दै छ ।
राष्ट्रिय राजनीतिमा विस्तारवादी शक्तिहरू जनताको मनोविज्ञान विभाजन गर्न सफल भएका छन् । कोही पहाडे, कोही हिमाली, कोही मधेसी । अझै साम्राज्यवादी शक्तिहरू नेपालको गौरवपूर्ण इतिहास मेटाउन खोजिरहेका छन् । यसैबीच कहिल्यै नदेखिएको देश विखण्डनको सोच पनि हामीमाझ प्रवेश गरिसकेको छ । एकैचोटि देश राष्ट्रिय स्वाधीनता, जनतन्त्र र जनजीविकाको महाभुमरीमा फसेको छ । महाभूकम्पको कथा फेरि सुनाउनैपर्ने भएको छ । राष्ट्र यति कमजोर कहिल्यै भएको थिएन । जनता पनि यति धेरै विभाजित कहिल्यै भएका थिएनन् । जनताको चुलो यति धेरै चिसो कहिल्यै भएको थिएन । यति धेरै आँसु कहिल्यै बगेको थिएन । यति धेरै घर कहिल्यै भत्किएका थिएनन् । यति धेरै बिछोडका पीडा यी दशकमा कहिल्यै भएका थिएनन् । राजनीतिक पार्टी र यिनका नेताप्रति यति धेरै वितृष्णा कहिल्यै भएको थिएन । यति धेरै जाडो पनि भएको थिएन ।
यो विषम परिस्थितिमा हामी माओवादी भन्नेहरूले के गर्ने ? भन्न त हामी सबै भन्छौँ– अहिलेको राजनीति हाम्रै एजेन्डामा घुमिरहेको छ । यदि राजनीति हाम्रै एजेन्डामा घुमिरहेको छ भने हामी माओवादीको साझा एजेन्डा पनि होलान् । तर विडम्बना, हामी माओवादीको साझा गफ गर्ने थलो पनि छैन । हामी एक–अर्काप्रति यति नफरत गर्छौँ जुन राजनीतिक प्रवृत्ति होइन । सधैँ आकाशका चरा खसाउने नारा दिन मन पराउने हामी माओवादी गाईगोठ सफा गर्ने कुरा सोच्न पनि सक्दैनौँ । हाम्रो सैद्धान्तिक मान्यताले भन्छ– सिद्धान्त, राजनीति र संगठनात्मक पद्धति मिल्नेसँग एकता, नमिल्नेसँग कार्यगत एकता, त्यो पनि हुन नसक्नेसँग सहकार्य । आज हामी माओवादीबीच यत्रो राष्ट्रिय संकटमा सहकार्य पनि भएको छैन । अझै कसैको त भारतले नाकाबन्दी लगाएकै होइन भन्ने तहको विश्लेषणसम्म छ । यी सबै घटना एमाले, एमाओवादी र कांग्रेसका कारण भएका हुन् भन्दै खुच्चिङ गर्ने तहसम्म छ । साम्राज्यवादी र विस्तारवादी शक्ति स्वतन्त्र भूमिकामा पनि आउँछन् भन्ने गहिरो अध्ययन र मनन गर्न हामी जानीजानी चुकिरहेका छौँ । यो नबुझेर होइन, बदलाभावी प्रवृत्तिका कारण यस्तो भइरहेको छ । हामी माओवादी अरू कसैको कारणले सकिइरहेका होइनौँ । आफ्नै कारणले सिद्धिँदै छौँ । एउटालाई सिध्याएर मात्रै अर्को बन्न सक्छ भन्ने सोच गलत छ । एमाओवादी कमजोर हुँदा बिमाओवादी पनि कमजोर हुने, बिमाओवादी कमजोर हुँदा सिमाओवादी पनि कमजोर हुने जुन चक्र चलिरहेको छ, यो चक्रमा डा. सापबाट अर्को घनचक्कर सुरु भएको छ । डा. सापको घनचक्करले माओवादी नै सिध्याउने चक्र सुरु भएको छ । अन्तत: संसद्भित्रका हुन्, बुद्धनगरका हुन्, भूमिगत हुन्, सबैलाई एउटै गोलीबाट सिध्याउने खेल राष्ट्रिय र अन्तर्राष्ट्रिय शक्ति र पार्टीभित्रै घुसेका एजेन्टहरूले गरिरहेका छन् । यस्तो प्रवृत्तिबाट माओवादी आन्दोलन बच्न र बचाउन सक्नुपर्छ । त्यसका निम्ति सबै माओवादीले आ–आफ्नो मनोगत आग्रहबाट मुक्त भई वस्तुगत धरातल हेर्न जरुरी छ । सबै माओवादी एउटै क्लस्टरका भएकाले जनता के भन्छन् भन्ने जनमत पनि बुझ्न आवश्यक छ । जनमत भन्छ, ‘सबै एक ठाउँ आऊ ।’ सबैको खुट्टी देखिसकियो । प्रचण्डभन्दा किरण के कारण फरक ? किरणभन्दा विप्लव के कारण फरक ? विप्लवभन्दा हामी के कारण फरक ? जनताले देखेका छैनन् । हामीले हाम्रा चस्माले मात्र हेरेर हुँदैन । हिजोको मूल्यांकनले मात्र हुँदैन । जनताका आँखाले सबैलाई एक ठाउँमा आउन सक्ने अवस्था देखेका छन् ।
कहिलेकाहीँ विचार, राजनीतिभन्दा देश र जनतालाई चुन्नुपर्ने अवस्था आउँछ । नेपाल अहिले त्यहीँ अवस्थामा छ । हामी सबै माओवादी देश र जनताका पक्षधर भन्छौँ । अहिलेको परिवर्तन हामीले ल्याएको दाबी गर्छौँ । परिवर्तन अझै भइसकेको छैन भन्छौँ । यो पक्षमा हामी सबैको समान धारणा पनि छ । उपलब्धि एकैचोटि होइन, मात्रा–मात्राबाट गुणमा पुग्ने हाम्रो सिद्धान्त पनि हो । अहिले जे–जति उपलब्धि भयो, त्यसको रक्षा पनि अग्रगामी शक्तिले मात्रै गर्न सक्छ । हामी माओवादी कांग्रेस, एमाले र राप्रपाभन्दा अग्रगामी छौँ । अत: हामी सबै माओवादी एउटै टेबुलमा बसेर राष्ट्रिय राजनीतिको संकटबाट निकास खोज्ने यो सुनौलो मौका हो । यो संकटबाट मुक्त गर्न हामीले साथ दिँदा प्रचण्ड पछाडि हट्छन् भन्ने कसैलाई लाग्छ भने त्यो सत्य होइन । प्रचण्डले अगाडि बढ्न चाहेकै देखिन्छ । राष्ट्रिय राजनीतिमा सबभन्दा सक्रिय प्रचण्ड देखिनु संयोग मात्रै होइन । हामी बरु गुमनाम हुने खतरा छ । अत: यो राष्ट्रिय संकटबाट देशलाई बचाउने हो भने सबै माओवादी एकै ठाउँमा आउनु अहिलेको ऐतिहासिक आवश्यकता हो । यसबाट राष्ट्रिय संकटबाट देशलाई नयाँ दिशानिर्देश गर्न हामी माओवादीले सक्छौँ भन्ने माओवादीको नयाँ कोर्स सुरु हुनेछ । यो कोर्स नै नयाँ आन्दोलन, नयाँ सिर्जना, नयाँ नेपालको नयाँ आशा पनि हुन सक्छ । त्यतिखेर मात्र हामी सबै माक्र्सवादी–लेनिनवादी–माओवादी भएको अर्थ पनि हुनेछ । कार्यकर्ता र जनताको भावनाको रक्षा पनि हुनेछ । जनयुद्ध अवतरणमा देखिएका हाम्रा अन्तरविरोध मुलुकले लिने र हामी माओवादीले लिने नयाँ कोर्सले हल गर्नेछ । अन्तरविरोधहरू हल गर्न हुन्, बल्झाउन होइनन् ।(थापा क्रान्तिकारी कम्युनिस्ट पार्टीका महासचिव हुन्)