
﻿भारतको नक्सलाइट आन्दोलनमा पक्राउ परेका कम्युनिस्ट क्रान्तिकारीहरूले सिलगुढी र भागलपुर जेल ब्रेक गरेका घटनाले हामी सुरुदेखि नै प्रभावित थियौँ । त्यतिवेला जेल पनि क्रान्तिको एउटा किल्ला हो भन्ने मान्यता थियो हामीमा । राज्यसत्ता नै कब्जा गर्न हिँडेकाले होला, कतिवेला जेलबाट बाहिरिने ? कि मरिन्छ, कि क्रान्ति गरिन्छ भन्ने लाग्थ्यो । पहिलोपटक ०२९ सालमा पक्राउ परेपछि मलाई झापा जेलमा राखियो । त्यतिबेलै ‘ब्रेक’को योजना सफल पार्न बाहिरबाट फलाम काट्ने रेती मगायौँ । हामीले साथीको काँधमा चढेर कसरी झ्यालको फलामको डन्डी काट्ने भनी अभ्यास पनि गर्‍यौँ ।
तर, पछि मसहित साथीहरूलाई केही समय वीरगन्ज जेल राखेर सेन्ट्रल जेल काठमाडौं ल्याइयो । वीरगन्जबाट काठमाडौं ल्याइएका हामीहरूमध्ये कसैलाई भद्रगोल, कसैलाई सेन्ट्रल र कसैलाई नख्खुमा छरेर राखियो । सिपी मैनालीलाई झापाबाट पक्राउ गरेर ल्याउँदा म पनि नख्खु जेलमै थिएँ ।
०००
मंसिरको महिना । मौसम चिसो हुने भइहाल्यो । तर, कोअर्डिनेसन केन्द्रका तत्कालीन सचिव सिपी आएपछि जेलभित्रै हामीले क्रान्तिका पक्षमा तात्तातो बहस चलाउन थाल्यौँ । चार समूह विभाजन गरेर राजनीतिक अध्ययन र प्रशिक्षणका कक्षा सुरु भयो । त्यतिवेला जेलभित्र सिपीसहित नरेश खरेल, हर्क खड्का, प्रदीप नेपाल, माधव पौडेल, गोपाल शाक्य, जीवन मगर, नारद वाग्ले, भीष्म धिमाल, धर्म घिमिरे, वीरबहादुर लामा, कामेश्वर हलुवाईलगायत १७ जना थियौँ । छलफलका क्रममा हामीबीच जेल ब्रेक गर्नुपर्छ भन्ने सोच विकास हुँदै थियो । मंसिरतिरै सिपी, नरेश, हर्क र मबीच ‘कोर टिम’मा पहिलोपटक यसबारे कुराकानी भयो र हामी जेलब्रेक गर्ने निष्कर्षमा पुग्यौँ । योजनालाई मूर्त रूप दिन सबै साथीबीच बिस्तारै फराकिलो ढंगले छलफल हुन थाल्यो ।
त्यस क्रममा हामीले विभिन्न विकल्पबारे छलफल गर्‍यौँ । पहिलो विकल्पमा, नख्खु जेलको मुख्य ढोका खुलेका वेला सेन्ट्रीमा बसेका प्रहरीको बन्दुक कब्जा गरी फोर्स ब्रेक गर्नुपर्छ भन्ने थियो । तर, यो त्यति सजिलो थिएन । दोस्रो विकल्पमा, करिब १५ फिटको पर्खाल डोरीको सहारा लिएर नाघ्दै हाम फालेर बाहिरिनुपर्छ भन्ने थियो । तर, त्यसका लागि परिस्थिति अनुकूल थिएन किनकि वरिपरि तारबार थियो ।
तेस्रो, सुरुङ खनेर ‘ब्रेक’ गर्नुपर्छ भन्ने विचार बहसका रूपमा प्रकट भयो । पहिलो विचारको नेतृत्व राजन राजवंशी र गोपाल शाक्यले, दोस्रो विचारको हर्क खड्कासहित केही साथी र तेस्रो विचारको मसहितले नेतृत्व गरेका थियौँ । सिपी सुरुमा ‘रिजर्भ’मै हुनुहुन्थ्यो तर विचार मन्थन हुँदै जाँदा सुरुङ खनेरै ब्रेक गर्ने टुंगो लाग्यो ।
०००
जेलभित्र चिनियाँहरूको सुरुङयुद्धको पुस्तक थियो । त्यसभित्र चिनियाँ कम्युनिस्टहरूले कसरी जापानीविरुद्ध सुरुङयुद्ध लडे भन्ने सचित्र व्याख्या गरिएको थियो । त्यो किताब अध्ययन गरेपछि सबै बचेर ब्रेक गर्न सकिन्छ भन्ने आत्मविश्वास जाग्यो ।
त्यसपछि हामी ‘ब्रेक’का विभिन्न योजना बनाउन थाल्यौँ । सबैले छलफल गरेर आ–आफ्ना योजना छलफलमा राख्न थाल्यौँ । तर, विशेष कुरा भने कोर टिममा मात्रै छलफल हुन्थ्यो । यस क्रममा दुईतले घरको भुइँकोठामा खरायो पाल्ने योजना बन्यो, त्यहाँ अरूले पनि पालेको सुनिएको थियो । कैदी प्रशासनबाट अनुमति लियौँ । जुन ठाउँमा सुरुङ खन्न सहज हुन्छ भन्ने अनुमान गर्‍यौँ, त्यही ठाउँ छनोट गरेर योजना बनायौँ ।
योजनालाई मूर्त रूप दिन सुरुमै कैदीहरूको नाइके र भाइनाइकेलाई प्रभावमा पार्‍यौँ । उनीहरूविरुद्ध कैदीहरूकै एउटा समूहबाट ‘कु’ गर्ने अर्थात् हटाउने प्रयास हुँदा हामीले असफल बनाएर उनीहरूलाई हातमा लिएका थियौँ । हामी बेलुका समूहमा गितार बजाएर गीत गाउँदै नाच्थ्यौँ, उनीहरू रमाइलो मान्थे । यसबाट प्रशासन सम्हालेका नाइके–भाइनाइकेमा कम्युनिस्टहरू असाध्य राम्रा हुँदा रहेछन् भन्ने छाप पर्दै गयो ।
खरायो पाल्न वरदेखि परसम्म काठको चाङ बनायौँ । हामी जेलको बीचको ठूलो पर्खालको पश्चिमपट्टि बस्थ्यौँ । पूर्वपट्टि कांग्रेसी बस्थे । हामीले माथिल्लो तलामा बस्ने अनुमति माग्यौँ । अरू पश्चिमपट्टिका कोठा खरायो पालनमा प्रयोग गर्न थाल्यौँ । सजिलोका लागि बारी पनि पश्चिमपट्टिकै लियौँ ।
सुरुङ खन्दा निस्किने माटो कसरी तह लगाउने मूल समस्या देखियो । माटो तीन तरिकाले तह लगाउने योजना बनायौँ । धेरै जनाले प्रयोग गर्ने चुलो ठूलो हुने भएकाले भित्रको माटो खनेर ठूलो गड्डा बनायौँ । काठका टुक्रा राखेर बिर्को लगाउने, माटो भित्र राख्ने योजना बनायौँ । पश्चिमपट्टिको बारीमा पानीको कल थियो । कलनजिकै ठूलो खाडल खनेर पानी भर्‍यौँ । खाडलको माटो जता फ्याँके पनि भयो तर सुरुङ खनेको माटो हाल्न सजिलो हुने भयो ।
तर, त्यतिले मात्र माटो तह नलाग्ने भयो । बीचमा पर्खाल थियो । हाम्रो क्षेत्रमा रहेको साँघुरो बाटो फराकिलो बनाउने योजना बन्यो । बाटो बनाउँदा दुईतिर इँटा ठड्याउने काम भयो । ठाउँ–ठाउँमा कोही आउँछ कि भनेर ड्युटी पनि गथ्र्यौं । टुक्रा इँटा पर्खालबाहिर लिन गइयो, त्यसरी जाँदा बाहिर के रहेछ भन्ने थाहा भयो । पर्खालपछाडि प्रहरीले वरिपरि ड्युटी गर्दो रहेछ, कान्लोमुनि ठूलो टार रहेछ ।
०००
सुरुङ खन्न सुरु भएपछि प्रहरी ‘चेकिङ’मा आउँदा कसरी सुरुङको मुखको सुरक्षा गर्नेे भन्ने अर्को समस्या आयो । खरायोको खोरको पश्चिम दक्षिण कुनाबाट सुरुङ खन्ने काम भयो । माधव पौडेल, वीरबहादुर लामालगायतले सुरुमा, त्यसपछि पालैपालो काम अघि बढायौँ । सुरुङ खन्न एउटा तिस्कलो (लौरो) जस्तो फलामको खन्ती, छाताको फलामको डन्डी, बारीमा प्रयोग गर्ने कुटो (जो काम सकेपछि बुझाउनुपर्ने भए पनि खन्नकै लागि लुकाएका थियौँ) प्रयोग गथ्र्यों । त्यस्तै भात पकाउने पन्यौँ अलि ठूलो आकारको बनाएका थियौँ, त्यो पनि प्रयोग गर्‍यौँ । मुखको सुरक्षा गर्न खरायोको खोरबाट एक–एक इँटा बाहिर निकाल्यौँ, फल्याकका टुक्रा जम्मा गरेर खापा बनायौँ । यता सार्दा खुला हुने, उता सार्दा मुख बन्द हुने स्थिति बनायौँ, खरायोको ओछ्याउने परालले छोपेपछि पत्तो पाउने स्थिति नै बनेन ।
सुरुङभित्र छिर्ने क्रममा त्यो ढोका खुला हुन्थ्यो । दिउँसो, बेलुका अनुकूलता हेरेर खन्ने क्रम बढि नै रह्यो । सीधा तल खनेपछि अलिकति तेर्सो खन्न थाल्यौँ, त्यसरी खन्न पनि सजिलो हुँदो रहेछ, अलिअलि अक्सिजन पनि भित्र छिर्ने भयो । एक मान्छेभन्दा अलि गहिराइमा गएपछि भित्र दुईजना अट्न सक्ने एउटा स्पेस हुने ड्याङ बनायौँ । तर, घरको जग धेरै गहिरो भएकाले पर्खालको जग ‘ब्रेक’ गरेर अघि बढ्यौँ । छेपारो हिँडेजसरी हिँड्दै घस्रिएर खन्न थाल्यौँ । भित्रको माटो, ढुंगा जम्मा गर्न सजिलोका लागि अलिअघि बढ्नेबित्तिक्कै फेरि ‘स्पेस’ बनाउँथ्यौँ ।
०००
सुरुङ खन्दै जाँदा अलिक कालो र चिप्लो माटो भेटिन थाल्यो । ढुंगा पनि भेटिन थालेकाले कहाँ राख्ने फेरि समस्या आयो । गोला चिप्ला ढुंगालाई भित्रको ड्याङ गहिरो बनाएर हाल्ने, माटो निकाल्ने गर्न थाल्यौँ । खन्दै जाँदा माथिको माटो झरेर सुरुङ नै पुरिने खतरा पनि देखिन थाल्यो । त्यसलाई दाउराका चिर्पट दुईतिर गाडेर सपोर्ट दियौँ । सुरुमा मैनबत्ती प्रयोग गर्न खोजेका थियौँ तर अक्सिजनको अभावका कारण सम्भव भएन । फेरि अर्को जुक्ति निकाल्यौँ, दिउँसो कोही नभएका वेला बाहिरतिर फालिएका थोत्रा बिजुलीका तार जम्मा गरेर जोड्यौँ । अनि बाहिर ‘अन–अफ’ को प्लग राखेर भित्रै लाइन लग्यौँ । माटो धेरै हुन थालेपछि पानीले भरिएको खाल्डोमा हालिन्थ्यो, चुलाका माटो पनि खाल्डोमै डेक्चीमा लगेर हालिदिन्थ्यौँ, भोलिपल्टको माटो चुलामा ल्याउँथ्यौँ, भरिनेबित्तिकै खाल्डोमा हालिदिन्थ्यौँ ।
सुरुङ खन्ने क्रममा एकपटक प्रहरीले सबैतिर खानतलासी सुरु गर्‍यो । त्यसवेला धेरै ठूलो आपत आइलाग्यो । तथापि, चेकिङ आउने अनुमान भएकाले भित्र रहेका साथीलाई पहिल्यै बाहिर निकालेर सबै ठीकठाक अवस्थामा राख्यौँ । कोठामा कपडा टकटक्याएरै चेकिङ भयो । खरायो पाल्ने सुरुङ भएको कोठामा पनि प्रहरी पस्यो । प्रहरीले खरायो हेर्दा मुटु ढुकढुक भयो । त्यसवेला उनीहरूलाई अलमल्याउन केही गर्न सकेनौँ । तर, उनीहरूले केही पत्ता लगाएनन् । त्यो नियमित खानतलासी नै रहेछ । त्यही भएकाले उनीहरूले कुनै शंका गरेनन् । काम सकेर उनीहरू फर्किए, हामी खुसी भयौँ ।
सुरुङ खन्दै बारी हुँदै गएपछि पर्खालको फेदमा पुग्दा बाटो भेटियो । गहिरो जगको पर्खाल भएकाले बीचबाट ब्रेक गर्न खोज्दा आवाज आउन थाल्यो । भुजेल थरको नाइकेले डिउटीमा जाँदा राति त यहाँ डुङडुङ आवाज आउँछ भन्दै बाहिर हल्ला गर्दै प्रशासनमा रिपोर्ट बुझायो । त्यसपछि हामीले दुई–तीन दिन खन्न छाड्यौँ । तर, खानतलासी नभएपछि डर हरायो ।
०००
कति गते काम सकिन्छ भन्ने नै टुंगो नभएकाले यति गते ब्रेक गर्ने भन्ने कुनै योजना थिएन । काम अघि बढ्दै गयो । सुरु भएको ३३ दिन अर्थात् चैत १२ गते जेल ब्रेक भयो । फागुनको ९ गतेबाट काम सुरु गरेका रहेछौँ । बाहिरको पर्खाल पनि ब्रेक गरेपछि सुर्को आयो । त्यसपछि हामी पल्लोछेउ पुग्यौँ भन्ने लाग्यो । अब एक–डेढ फिटभन्दा धेरै टाढा छैनौँ भन्ने अनुमान लगायौँ । नजिक पुगेपछि सास फेर्न सजिलो भयो । दैनिक बैठक गरेर समीक्षा गथ्र्यौं ।
नजिक पुगेको निश्चित भएपछि तिखो खन्ती लगेर सानो प्वाल पारेर हेर्‍यौँ, बाहिर उज्यालो देखियो । त्यसपछि बल्ल बाहिरिने विषयमा थप योजना बन्यो । बाहिरिने विषयमा जेल कमिटीभित्र दुईखाले विचार आए । जेल ब्रेक गरेपछि आफ्नै तरिकाले उम्कने र सुरक्षित हुने पहिलो विचार थियो । बाहिरिएपछि जनतासँग सम्पर्क गरेर मात्रै पार्टी सम्पर्कमा जानुुुुुपर्छ भन्ने केही साथीको मत रह्यो ।
अर्को मत थियो, पार्टीसँग सम्पर्क भएकाले टेकु दोभानको शव जलाउने ठाउँनजिक रहेको पाटीमा दुई–तीनजना पार्टीका साथीहरूलाई बोलाउने र सुरक्षित ढंगले पार्टी सम्पर्कमा पुग्ने विचार आयो । दुई–तीन दिन नियमित रूपमा बोलाउँदा कुनै दिन ब्रेक गरेर हामी सुरक्षित रूपमै पार्टी सम्पर्कमा पुग्न सकिन्छ भन्ने विचार थियो । वीरबहादुर, प्रदीप, माधवजीहरू पहिलो विचारको पक्षमा हुनुहुन्थ्यो, म दोस्रो विचारका पक्षमा थिएँ ।
सिपीको सोच पनि आफ्नै पहलकदमीमा जनताबीच पुगेपछि मात्रै पार्टी सम्पर्कमा जाने भन्ने थियो । तर, उहाँ सबैले मान्ने नेता भएकाले वैचारिक, सैद्धान्तिक ढंगले उहाँकै विचारले जिते जस्तो भयो । सिपीमा त्यसो गरेर जाँदा बाहिर ‘हिरो’ बनिन्छ भन्ने लागेको थियो जस्तो लाग्छ । मचाहिँ बाहिरिएपछि प्राकृतिक खालका सुरुङमा लुकेर बस्न सकिँदैन भन्नेमा थिएँ । पहाडमा जन्मिएकाले मलाई त्यसबारे ज्ञान पनि थियो । साथीहरूकै सहारामा सुरक्षित हौँ भन्ने विचार राखेँ तर मेरो विचारले थामेन ।
०००
त्यसो त चैत १२ गते राति नै ब्रेक गर्ने कुनै योजना पहिले बनेको थिएन । सुरुङ खनिसकेपछि राति बलेका बत्ती कसरी एकैपटक निभाउने भन्ने ठूलो समस्या थियो । हामीले त्यसको पनि योजना बनायौँ । बसेर छलफल गर्ने क्रममा नारद वाग्ले र अर्का एक साथीलाई त्यसको जिम्मा दिने निर्णय गर्‍यौँ । छलफल गर्दा ‘अफ’ गर्न ट्वाइलेट उपयुक्त हुन्छ भन्ने लाग्यो । दिउँसो बत्ती अफ भएका वेला ट्वाइलेटको बत्तीको दुईवटा तार खुर्किएर ठिक्क पार्ने, सुकेका काठले पोजेटिभ र नेगेटिभलाई जोडिदिएपछि एकैपटक ड्याङ्ग पड्काएर अफ गर्ने । पहिले पड्काएको अनुभव थिएन ।
आज राति ब्रेक गर्ने भनेर १२ गते दिउँसो योजना बन्यो । हामीसँगै रहेका तीनजनालाई थाहै थिएन । मानसिकता कमजोर भएका ती साथीलाई सबै कुरा भन्दा सूचना बाहिर जाने खतरा थियो । तीनमध्ये अशोक न्यौपानेलाई अन्तिम अवस्थामा भन्यौँ । कृष्ण सेढार्इं र सूर्य कन्दङवालाई भनेका थिएनौँ । ब्रेकका लागि सानो जिउका माधव पौडेललाई सबैभन्दा पहिला पठाएर मुख खोल्न जिम्मा दिने निधो भयो । त्यसवेला साथीहरू सबै गम्भीर तर दृढ आत्मविश्वासी जस्तो देखिनुहुन्थ्यो ।
बाहिरिन हामीले लामो डोरी पनि तयार गरेका थियौँ । डोरीको सहाराले त्यही मेसोमा बाहिरिएर एकले अर्कालाई भेट्ने योजना थियो । सिपी र मेरो विशेष जिम्मेवारी थियो, उनले बाहिरिएपछि सबै साथीहरूलाई जम्मा पार्ने, मचाहिँ सबैलाई पठाइसकेपछि जाने । सिपीपछिको वरिष्ठ क्रममा म नै थिएँ, त्यही भएर मेरो काँधमा विशेष जिम्मेवारी थियो । माधवपछि सिपीलाई बाहिर पठायौँ ।
कोही पनि ट्वाइलेट नआएका वेला तार जोड्ने जिम्मा भएका साथीहरू जिम्मेवारी पूरा गर्न जानुभयो । तारमा झिलिक्क गरेछ, लाइन गयो । हामीले लाइन जानेबित्तिकै माधव बाहिर निस्किने, त्यसपछि सिपी निस्किने सल्लाह त गर्‍यौँ, तर सिपी निस्किन नपाउँदै फ्याट्टै बत्ती आइदियो । तर, झिलिक्क गर्दा ट्रान्सफर्मर नपड्किएकाले बत्ती आएछ ।
आपत पर्‍यो । तथापि, साथीहरू सबै भित्र पसिसकेका थिए । सिपीले भित्रबाट ‘माधव निस्किसक्नुभयो, म मुखमा छु, सकिन्छ भने ट्रान्सफर्मर उडाइदिऊँ, सकिँदैन भने उज्यालैमा ब्रेक गर्नुको विकल्प छैन’ भन्ने खबर गर्नुभयो । फेरि प्रयास गर्न दुई साथीलाई पठाएँ । उहाँहरूले कसोकसो गरेर जोड्नुभयो, बाहिर गड्याम्म आवाज आउने गरी ट्रान्सफर्मर पड्कियो, संसार अन्धकार भयो ।
साथीहरूलाई अँध्यारो हुनेबित्तिक्कै छिर्नु भनेको थिएँ तर उहाँहरू त अलमलिनुभएछ । मैले एक राउन्ड लगाएँ । प्रहरीले थाहा पाए ज्यानै जाने खतरा थियो त्यसैले बसेको बिल्डिङको चक्कर लगाएँ । त्यत्तिकैमा बत्ती गयो भनेर कोलाहल हुन थाल्यो, म सुरुङभित्र छिरेर बाहिरिएँ, उहाँहरू पछि आउनुभयो । म जाँदा डोरी नै भेटिनँ, आत्तिएका साथी&#236