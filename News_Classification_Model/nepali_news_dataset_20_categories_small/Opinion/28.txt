
﻿रमेशनाथ पाण्डेबारे हरि अधिकारी
दलविहीन निरङ्कुश पञ्चायत प्रणालीमा खुबै चलेका प्यादामध्ये एक पूर्वमन्त्री रमेशनाथ पाण्डेले हालै प्रकाशन गरेको पुस्तक ‘कूटनीति र राजनीति’लाई उनले हो वा प्रकाशक सांग्रिला बुक्सले हो, ‘आत्मकथा’ भन्ने उपशीर्षक दिएका छन् । तर, पूरै पुस्तक पढिसक्दा पनि पाठकले त्यसमा वास्तविक रमेशनाथ पाण्डेको जीवनको सत्यकथा कहीँ पनि भेट्टाउन नसक्ने हुँदा त्यो ढड्डु ग्रन्थले पाएको उपशीर्षक सर्वथा अनुपयुक्त देखिन्छ । त्यस पुस्तकको उपशीर्षक ‘आत्मस्तुति’ ‘आत्मगाथा’ वा ‘अतीतको पुनर्लेखन’ राखिएको भए त्यसको पेटबोलीमा परेका कुराहरूको ठीक प्रतिबिम्बन भएको हुने थियो ।
पुस्तकमा लेखकले आफ्नो पारिवारिक पृष्ठभूमि, निजामती सेवाको सामान्य कारिन्दा रहेका आफ्ना पिताजी, धर्मपिता मेजर जनरल पद्मबहादुर खत्री, अभावग्रस्त बाल्यकाल र दरबारमा पहुँच पुर्‍याउन बेलेको अनगिन्ती पापडजस्ता उनको जीवनका अत्यन्त महत्त्वपूर्ण तत्त्व र पात्रहरूका बारेमा एक शब्द पनि लेखेका छैनन् । यसबाट थाहा हुन्छ– लेखक आफ्नो अतीतको पुनर्लेखन गर्ने कपटपूर्ण अभ्यासमा लागेका छन् ।
रमेशनाथलाई चिन्ने–जान्ने र सुयोग वा दुर्योगले उनीसँग व्यवहार गर्नुपरेका लगभग सबै मानिस यिनलाई ‘साह्रै बाठो मान्छे’ भन्छन् । त्यसरी भन्नेहरूमध्ये कतिजनाको त्यो भनाइमा प्रशंसाको छनक हुन्छ भने धेरैजसोको बोलीको टोनमा हेयभाव झल्किएको पाइन्छ । उनलाई खसालेर ‘साह्रै बाठो मान्छे’ किन भन्छन् त मानिसहरू ? भन्ने प्रश्नको उत्तर ‘कूटनीति र राजनीति’ लेख्ने क्रममा उनले देखाउन खोजेको अतिरिक्त बठ्याइँमा पाउन सकिन्छ । सत्यलाई रन्डा लगाएर ताछतुछ पारी आफ्नो अनुकूल टिलिक्क टल्काएर प्रस्तुत गर्ने कपट–कलाबाजीमा पाण्डेको बराबरी गर्न सक्ने मानिस सायद नै कोही होला ।

पुस्तकको पहिलो परिच्छेददेखि नै पाण्डेले सत्यमाथि रन्डा चलाउन सुरु गरेका छन् । उनले लेखेका छन्– १५ वर्षको उमेरमै उनी सर्वज्ञ भइसकेका थिए । त्यति वेलाको राजकाजको उच्च तहमा हुने हरेक गतिविधिसम्म उनको पहुँच थियो । कूटनीतिक भ्रमणमा आउने विदेशी पाहुना सबैजना यिनका मित्रवत् हुन्थे । ठुल्ठूला सार्वजनिक समारोहमा यिनी ससम्मान निमन्त्रित गरिन्थे । प्रधानमन्त्री, फिल्ड मार्सल, मन्त्रीहरू, राजधानीको सभ्रान्त वर्गका ठूला मानिस र सर्वोपरी तत्कालीन राजासमेत सबैजना यिनलाई चिन्थे मात्र होइन, स्नेह र आदरसमेत गर्थे । यिनी १६ वर्षको हुँदा मुलुकमा भएको पहिलो आमचुनावबाट नेपाली कांग्रेसका नेता बिपी कोइराला जननिर्वाचित प्रधानमन्त्री भएका थिए र तिनलाई पनि रमेशनाथ पाण्डे नभई भएको थिएन । कोइरालाले, पाण्डेका अनुसार नेपाल भ्रमणमा आएका भारतका प्रधानमन्त्री जवाहरलाल नेहरुले गरेको पत्रकार सम्मेलनमा प्रश्न सोध्नका लागि अरू उमेर पुगेका, योग्य र अनुभवी पत्रकार कोही नपाएर यिनै पाण्डे, जो उमेरले १६ वर्षका किशोर र योग्यताले नन्दीरात्रि पाठशालाका स्कुले छात्र थिए, लाई रोजेका थिए !
रमेशनाथ पाण्डेले गरेका यी र यी जस्तै अनगिन्ती दाबीको सत्यापन वा असत्यापन पनि गर्नसक्ने कोही व्यक्ति आज जीवित छैन । त्यसैले पुस्तकको पाठक सहज विवेक र उपलब्ध वस्तुतथ्यको आलोकमा यिनले प्रस्तुत गरेको असत्यको फेहरिस्तबाट सत्यका टुक्राटाक्री निकाल्न स्वतन्त्र बन्न जान्छ । कुनै लेखकले लेखेका कुरा कति साँचा र कति झुटा हुन् भनी खुट्याउन पाठकले अनुमानमा भर पर्नुपर्ने अवस्था सिर्जना हुनु भनेको लेखकका हकमा राम्रो कुरा हुन सक्दैन । बितेका सत्यघटनामा आधारित हुने आत्मकथा लेखनका सन्दर्भमा त यस्तो हुनु अत्यन्तै लज्जास्पद कुरो हो ।
‘कूटनीति र राजनीति’मा एउटा लामो प्रसंग छ– राजा महेन्द्र र बिपी कोइरालाबीच मेलमिलाप गराउन यस ग्रन्थका लेखकले गरेको भनिएको असफल अभ्यासको । विसं ०१७ साल पुस १ गते तत्कालीन राजा महेन्द्रले मुलुककै पहिलो जननिर्वाचित संसद र सरकारविरुद्ध सैनिक ‘कू’ गरी सरकारप्रमुख प्रधानमन्त्री विश्वेश्वरप्रसाद कोइरालालाई विनाऔपचारिक अभियोग जेलमा हालेको अवस्थामा पाण्डेले दाबी गरेअनुसार बिपीलाई कैदबाट छुटाउन र राजा महेन्द्र र बिपीबीच मेलमिलाप गराउन यिनले ०२० सालमा एउटा प्रयत्न गरेका थिए । त्यसका लागि पाण्डेले यस पुस्तकमा लेखेअनुसार, उनले नितान्त एक्लै, स्वविवेक प्रयोग गरी इतिहासको रचना गर्ने आकांक्षा राखेका थिए । त्यसक्रममा यिनले कसरी हो, राजा महेन्द्रलाई भेटी सुन्दरीजल जेलमा बन्दीजीवन बिताइरहेका हाइप्रोफाइल राजनीतिक कैदी बिपीलाई भेट्न अनुमति मागेका र सजिलै अनुमति प्राप्त गरी बिपीलाई समेत भेटेका थिए । उनले भनेअनुसार बिपीलाई राजासँग दर्शनभेटका लागि अनुमति बक्सन एउटा बिन्तीपत्र हाल्न मनाएका पनि थिए । बिन्तीपत्रको भाषा दरबारले चाहेअनुसारको नभएका कारण मात्र ‘निरंकुश राजा र प्रजातन्त्रवादी नेताबीच मेलमिलाप गराएर राष्ट्र निर्माणको अभियानलाई सघाई इतिहासको रचना गर्ने’ यिनको मनसुबामा तातोपानी खनिएको थियो ।
अनेक तारतम्य मिलाएर त्यस घटनालाई आफूअनुकूल प्रस्तुत गरेका भए पनि त्यति वेलाको नेपाली कांग्रेसका नेताप्रतिको दरबारको कठोर दृष्टिकोणलाई ध्यानमा राखेर हेर्दा रमेशनाथ पाण्डेले लेखेको त्यो वृत्तान्तमा धेरै छिद्र देखा पर्छन् । वास्तवमा त्यस घटनामा राजा महेन्द्रले त्यति वेला २० वर्षको उमेरमा हिँडिरहेका र बिपीकी भाइबुहारी रोसा कोइरालाका माध्यमबाट कोइराला परिवारमा पहँुच पुर्‍याएका पाण्डेलाई उपयोग गरेको र ‘सक्छ भने बिपीलाई माफीनामाको कागजमा सही गर्न मनाओस् न त !’ भनी सुन्दरीजल जेलसम्म पठाएको कुरोचाहिँ सत्य हुन सक्छ । ती दिनमा बिपीको नजिकका दाइ नाता पर्ने विख्यात कवि धरणीधर कोइरालाले सुन्दरीजल गई एकपटक बिपीलाई भेट्न पाऊँ भनी धेरैपटक अनुनय विनय गर्दा पनि अनुमति पाएका थिएनन् भने यी पाण्डेलाई आर्मीको गाडीमा राखेर त्यहाँ पठाइनु यिनको इच्छाले मात्र भएको हो भन्ने कुरामा विश्वास गर्न सकिँदैन । पाण्डेले जनरल नीरशमशेरमार्फत राजा महेन्द्रलाई भेटेको दाबी गरेका छन् तर खुलाएका भने छैनन्, ती जर्नेलले किन र कसरी समाजमा खासै कुनै पहिचान बनाइनसकेको २० वर्षको युवकलाई राजासँग अन्तरंग वार्तालाप गर्नयोग्य सम्झिएर सिफारिस गरे होलान् ?
जानिफकारहरू भन्छन्– चतुर र महत्त्वाकांक्षी युवक रमेशनाथ पाण्डेले आफ्ना टोले छिमेकी, धर्मपिताजस्तै मेजर जनरल पद्मबहादुर खत्रीमार्फत त्यतिवेलाका दरबारका कर्णेल समरराज कुँवर हुँदै राजा महेन्द्रका पाश्र्ववर्ती जर्नेल शेरबहादुर मल्लसम्म पहुँच पुर्‍याएका र मल्लको सहायताले बिपीलाई बिन्तीपत्र हाल्न लगाएर झुकाउने खेलको एउटा पात्र बन्ने मौका पाएका हुन् ।
हाम्रो राष्ट्रिय जीवनको दुर्भाग्य र रमेशनाथ पाण्डेजस्ता साह्रै बाठा मान्छेको सौभाग्य, एकपटक दरबारमा साख बनाएका उनले त्यही साखका बलमा आफ्नो जीवनको अधिकांश समय सार्वजनिक जीवनमा महत्त्वपूर्ण भूमिका निर्वाह गर्ने अवसर पाए । विसं ०४७ सालमा पञ्चायत प्रणालीको अवसान भएपछि प्रजातान्त्रिक व्यवस्थाका हर्ताकर्ता भएका बहुदलवादी नेतामध्ये धेरैजसोका मनमा दरबार र त्यसका पोष्यपुत्रहरूको महत्त्व, योग्यता र क्षमताको दकस जमेर बसेको र त्यसको उपयोग गर्नुपर्छ भन्ने गलत भावनाको वशीभूत यिनीहरूलाई नै विश्वास गर्दै हिँडेकाले पाण्डेजस्ताहरूले ‘हामी नै सबैथोक हौँ, अहिलेको युग हाम्रो युग हो । यस देशको राजनीति हाम्रै वरिपरि घुमिरहेको छ’ भनी दाबी गर्दै लाखौँ क्यारेक्टर अक्षरहरूको दुरुपयोग गर्ने हिम्मत गरेका हुन् । रमेशनाथ पाण्डेको यो बडेमानको आत्मप्रशंसाको ग्रन्थको समग्रमा यिनै शब्दमा सार खिच्न सकिन्छ ।
महान् बिपी कोइरालाको महानताको थोरै अंश आफूमा पनि विद्यमान छ भनी देखाउने लोभ संवरण गर्न नसकेर हुनुपर्छ रमेशनाथ पाण्डेले यस पुस्तकमा किताब पढ्ने र पढ्नका लागि किताबको चयन गर्ने मामिलामा बिपी र आफ्नो रुचि उस्तै–उस्तै भएको लेखेका छन् । त्यसबाहेक बिपीले आफूलाई असाध्यै माया गर्ने गरेको दाबीसमेत गर्दै पाण्डेले जेलमा पहिलोपटक भेट्न जाँदा बिपीले बडो भावुकताको प्रदर्शन गरेको दृश्यावली पनि प्रस्तुत गरेका छन् । त्यो घटना सत्य होला, नहोला पाठकसँग थाहा पाउने कुनै उपाय छैन । तर, त्यस्ता अत्यन्त स्नेहिल, पितासमानका कोइरालाको निधन भएको प्रसंग र त्यसले आफ्नो मन र दिमागमा पारेको प्रभावबारे सात सय २४ पृष्ठको भीमकाय पुस्तकमा एक शब्द पनि नलेखेर पाण्डेले अत्यन्तै अनौठो, अमिल्दो र अशोभनीय स्वभावको प्रदर्शन गरेको कुरामा भने पाठकका मनमा कुनै द्विविधा रहँदैन ।