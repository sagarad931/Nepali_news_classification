
﻿
यो महिनाको सुरुतिर इरान र साउदी अरेबियाबीच तनाव उत्पन्न भयो । मध्यपूर्वका दुई शक्तिबीचको लामो समयदेखि गहिरो शत्रुताको पछिल्लो कडी मात्र हो । यद्यपि, दुवै देशको साझा स्वार्थ हेर्दा साझेदारीमा फर्कन निकै चुनौतीपूर्ण छ, असम्भवचाहिँ छैन ।
यी दुई देशबीचको द्वन्द्व प्रत्यक्ष टकरावमा अझै पुगिसकेको छैन । तर, प्रशस्तै छद्मयुद्धहरूको अभाव भने छैन । सन् १९८० को इरान–इराक युद्ध त्यस्तो छद्मयुद्धको सुरुवात थियो । पछिल्लोपल्ट, यो सिरियाको गृहयुद्धमा प्रतिबिम्बित भएको छ, जहाँ इरान त्यहाँका राष्ट्रपति बसर अल–असदलाई समर्थन गर्छ । असदले सदैव सिया इस्लामको अल्वित सम्प्रदायलाई समर्थन गर्दै आएका छन् । उता, साउदी अरेबियालीहरू असदविरोधी सुन्नी समुदायलाई समर्थन गरिरहेका छन् ।
यमनमा साउदी–नेतृत्वको गठबन्धनले इरानद्वारा समर्थित जिहादी सिया हुथिस विद्रोहीविरुद्ध हवाई आक्रमण गरिरहेको छ । इरान समर्थित ती विद्रोही सुन्नी नेतृत्वको सरकारविरुद्ध लडिरहेका छन्, जुन युद्धमा अहिलेसम्म ६ हजारभन्दा बढीको ज्यान गइसकेको छ ।
तर, विगतमा जस्तै यी दुई शक्तिबीचको पछिल्लो टकराव आफ्ना घरेलु विकासक्रमहरूसँग जोडिएको छ । इरान र साउदी अरेबिया दुवै महत्त्वपूर्ण राजनीतिक तथा आर्थिक संक्रमणकालबाट गुज्रिरहेका छन्, जसले तिनका सत्तालाई धाराशयी बनाउन सक्छ ।
इरान यही फेबु्रअरीमा नयाँ संसद् र विज्ञहरूको सभा निर्वाचित गर्ने तयारी गरिरहेको छ । विज्ञहरूको सभाले देशको सर्वोच्च नेता छनोट गर्छ । तथापि, इरान अहिले गम्भीर आर्थिक संकटमा छ । ०१४ मा त्यहाँ बेरोजगारी दर ११.४ प्रतिशत पुगेको थियो । युवाहरू तुलनात्मक बढी बेरोजगार छन् । इरानको आणविक कार्यक्रममा भएको अन्तर्राष्ट्रिय सहमतिपछि नाकाबन्दी खुलेको छ, तर आर्थिक लाभको अझै देखिइसकेको छैन ।
निश्चय पनि यदि राष्ट्रपति हसान रोहनीको इरानको बाहिरी विश्वसँग जोड्ने अभियान जारी रह्यो भने, अन्तत: ती उपलब्धि व्यापक रूपमा अनुभव गर्न सकिनेछ । त्यसो हुन सक्यो भने मध्यम वर्गको वृद्धि हुनेछ । तर, यही कारण, इरान सरकारभित्र रहेका अति रुढिवादी तत्त्व रोउहनीको सुधारवादी एजेन्डाप्रति शंका गर्छन् । उनीहरू बाहिरी विश्वसँग खुलेको बहुलवादी समाज सत्ताको अस्तित्वका लागि गम्भीर चुनौती हुने ठान्छन् ।
यद्यपि, इरानका सर्वोच्च नेता अयोतोल्लाह अलि खामेनेईले गत वर्ष आणविक सम्झौतालाई प्रमाणीकरण गरे, तर उनले लगातार अमेरिकाप्रतिको अविश्वास सार्वजनिक गरिरहेका छन् । यसका साथै रुढिवादीहरूको नियन्त्रण रहेको अभिभावक परिषद्ले आगामी निर्वाचनका लागि ९९ प्रतिशत सुधारवादी उम्मेदवारहरूलाई अयोग्य घोषणा गरेका छन् । यसबाट रोउहनीको सुधारलाई संसदीय प्रतिपक्षको चर्को विरोध हुने प्रस्ट छ ।
साउदी अरेबिया पनि अहिले घुम्तीमा छ । गत वर्ष एक दशक शासन गरेका राजा अब्दुल्लाह बिन अब्दुल्लाजिज अल साउदका सौतेला भाइ सलमान बिन अब्दुलाजिज अल साउदले शासनसत्ता सम्हालेका छन् । सलमानले सुरुदेखि नै सरकारी दायित्व राजकुमार मोहम्मद बिन नयफ र अधिराजकुमार मोहम्मद बिन सलमान अल साउदलाई सारिरहेका छन् । यी परिवर्तन विश्व तेल मूल्यमा आएको अत्यधिक गिरावटका कारण आएको गम्भीर आर्थिक अवनतिको सन्दर्भमा आइरहेको छ । साउदीको बजेट राजस्व घटेर गत वर्षको कुल गार्हस्थ आम्दानीको १५ प्रतिशतमा झरेको छ ।
यस्तो अस्थिर अवस्थामा इरान र साउदी अरेबियाका नेताले जारी टकरावको आडमा सत्तामा टिकिरहन सजिलो हुन्छ भन्ने ठानेका देखिन्छन् । तिनीहरूले थप परिवर्तन खासगरी आर्थिक तथा राजनीतिक खुलापन बढ्दा खतरा उत्पन्न हुने देखेका हुन सक्छन् । तसर्थ, दुवै शक्तिबीच मित्रतापूर्ण (वा कमसेकम रचनात्मक) सम्बन्ध बन्नसक्ने विकट सम्भावनाचाहिँ देखिन्छ । त्यसैले यी दुईबीच अझ तनाव बढ्न नदिन कदम चाल्न सकिन्छ । साउदी दूतावासमा भएको आक्रमणको खामेनेईले गरेको निन्दा यो सन्दर्भमा उल्लेखनीय छ । उनले उक्त आक्रमण देश र इस्लाम दुवैलाई हानिकारक छ भनेका थिए ।
इरान र साउदी अरेबियाबीचको खाडल गहिरो हुँदै जाँदा व्यावहारिक साझेदारीले दुई देशबीच पुलको काम गर्नेछ । यस्तो गर्दा सम्पूर्ण क्षेत्रलाई नै फाइदा पुग्छ ।  स्पेनका पूर्वविदेशमन्त्री सोलाना ‘सेन्टर फर ग्लोबल इकोनोमी एन्ड जिओपोलिटिक्स’का
अध्यक्ष हुन् ।प्रोजेक्ट सिन्डिकेटबाट