
﻿संविधान आयो । भारतीय नाकाबन्दी सुरु भयो ।
झन्डै दुई महिनाको सकस काटिसकिएको थियो । मेरो नियमित हिँड्ने बाटो बदलिएको पनि दुई महिना नै भएको थियो । मोटरसाइकल थन्कियो । अत्यावश्यक नठहरिएका काममा नहिँड्ने । आवश्यक काममा सकेसम्म पैदलयात्रा । आफ्नै जीवनमाथि नयाँ नियम लगाएको थिएँ ।
तर, कार्यालय जानु नै छ । पैदल उत्तम विकल्प । झन्डै ३० मिनेट हिँडे पुगिन्छ । आर्यघाट भएर बागमतीको किनारैकिनार हिँड्दा पनि आनन्द हुन्छ ।
कार्यालयबाट फर्किंदा रात आधा बितिसकेको हुन्छ । धेरैले सोध्छन्, ‘मध्यरातमा घाटको बाटो कसरी हिँड्न सकेको ?’ म फिसिक्क हाँस्छु । मध्यरातमै त आर्यघाट रंगीन हुन्छ । चितामा आनन्द मनाइरहेका मान्छे । त्यही मान्छेका लागि कर्कश स्वरमा रोइरहेका शुभचिन्तक । माथि–माथिसम्म साम्राज्य बनाइरहेको धुवाँ । बिजुली बत्तीलाई मात दिने गरी दन्किरहेको आगो । र, वारितिर झन्डै–झन्डै सुनसान बाटो । जहाँ म एक्लै लुरुलुरु हिँडिरहेको हुन्छु । नाकाबन्दीबाट प्रभावित मान्छे ।
कहिलेकाहीँ यतै घाटतिर मध्यरातमै भेटिन्छन् पहिचान हराएका मान्छे । मैला लुगा । ठाउँ–ठाउँमा च्यातिएका । आङ छोप्नै मुस्किल । खुट्टा पनि छोपिएको छैन । खाली । पट्पट् फुटेका । फुटेकै ठाउँबाट फोहोर छिरेर काला भएका । जिङ्ग्रिङ्ग कपाल । त्यो पनि वर्षांैदेखि नकोरेर लट्टा परेको । झुस्स दाह्री । धुस्रो अनुहार । फुस्रा ओठ । विरलैको हाँसो । अधिकांश समय अनुहारको भाव एउटै । जसको परिचय जान्न चाहँदैनन् मान्छे । र दिनेले पनि चाहँदैनन् दिन । वा परिचय नै बिर्सिसकेका हुन्छन् ।
आर्यघाटवारिको निर्जनता यिनै मान्छेले चिर्छन् । मध्यरातमा यिनीहरूसँग जम्काभेट हुँदा भाग्ने धेरै हुन्छन् होला । तर, भाग्नु छैन मलाई । मलाई हेर्नु छ जीवनसंघर्ष । खोज्नु छ कि कोही किन हिँड्छ परिचय भुलेर ।
म कुरा गर्ने प्रयास गर्छु, ‘जय शम्भो †’
ऊ पुलुक्क हेर्छ । तर, बोल्दैन । सरासर बाटो लाग्छ ।
अलि पर पार्टीमा अर्का परिचय छाडेका मानिस । पलेटी मारेर बसेका छन् । लामा लट्टा । अनुहारभरि खरानीको फुस्रो रंग । निधारमा रातो धर्सा । पहेँलो वस्त्र । उनको नजिकै गएँ । मध्यरातमा ध्यानमुद्राजस्तै गरी बसेका ।
‘जय शम्भो,’ म फेरि बोलेँ । तर, उनले त आँखा नै खोलेनन् ।
बाधा पुर्‍याउन मन लागेन । मलाई परिचयविहीन मानिससँग कुरा गर्ने भोक भने मरेको थिएन । त्यही पनि बाटो लागेँ ।
भोलिपल्ट अफिसबाट निस्कँदा रातको १० बजिसकेको थियो । संयोगवश लिफ्ट पाएँ । एयरपोर्ट टु गौशाला । गौशाला पुलिस बिटअगाडिबाट पशुपति क्षेत्र हुँदै १० मिनेट पैदल हिँडे पुगिन्छ निवास । हिँडेँ लुरुलुरु ।
पुलिस बिटबाट झन्डै दुई सय मिटर अगाडि बढेपछि भेटिए सडकलाई नै घर बनाएका साधु । झट्ट हेर्दा साधुजस्ता थिएनन् । कुनै मानसिक रोगी परिवारको सम्पर्कबाट भागेजस्तै रूपरंग । लामा डेडलक गरेझैँ कपाल, डोरी लगाएर बाँधेको । थोत्रा र मैला लुगा । गुन्द्री ओछ्याएर बिछ्यौना बनाएको । आधा ज्यान कमलले ढाकेको थियो ।
कालो कमल ।
बिछ्यौनासामुन्ने सानो माटाको चुलो । झिरिमिटी दाउरा । नबलेर धुवाँ आइरहेको थियो । उनी भएजति सबै सासले फुकिरहेका थिए । चुलोमा भात बसाइएको थियो । सानो भाँडा । भाँडामाथि बाँसको पन्यु ।
त्यसबाहेक एउटा लोटा । एउटा कचौरा । थाल । हुक्का । छेउमा एउटा भरिएको
झोला पनि ।
उनी एक्लै थिएनन् । तीन युवा उभिएरै उनीसँग गफिँदै थिए । खुलदुली भयो । रोकिएँ ।
‘यो साला ढाँट्छ ।’
‘ढाँटे तलाईं के भयो त?’
ऊ चुपचाप आगो फुकिरहेकै छ ।
‘तिमी क्रिस्चियन हौ त ?’ तेस्रोले सोध्यो ।
‘म कुनै पनि धर्मलाई निन्दा गर्दिनँ,’ ऊ बोल्यो ।
उसको जवाफमा आत्मविश्वास थियो । ऊ डराएको थिएन । बरु एउटा ज्ञानीले झैँ शान्त भएर जवाफ दियो । मलाई उसको ‘बोल्ड’ आवाजले तान्यो ।
‘देखिस्, म त भन्दै छु नि, साला क्या कुटिल जवाफ दिन्छ,’ ऊमाथिको आरोप भने रोकिएन ।
‘क्रिस्चियन भए नि जे भए नि तलाईं के भयो ?’ अर्काेले असन्तुष्टि जनायो ।
उसले भाँडाको भात निकाल्यो । पस्कियो । र थोरै भुइँमा राख्यो । ढोग्यो । कचौरामा झोल तरकारी रहेछ । झिकेर थालमै खन्यायो । तर, नखाई आगोमा हात सेकाउन थाल्यो ।
म छेउमा उभिएकै छु ।
‘ओइ, योसँग माल मागौँ न,’ मेरो उपस्थितिलाई कुनै महत्त्व नै नदिएर
एउटा बोल्यो ।
‘तिमीसँग गाँजा छ ?’ अर्कोले
तुरुन्तै सोध्यो ।
‘म गाँजा खान्नँ,’ उसले हर्दै नहेरी जवाफ दियो ।
‘साला ढाँट्छ,’ सोध्नेले रिस देखायो ।
के सोच्यो कुन्नि ? ऊ चुपचाप खाना खान थाल्यो । तीनैजना केटा बाटो लागे । म पनि हिँडे ।
अर्को दिन कार्यालयबाट निस्कँदा झन्डै सवा ११ बजेको थियो । म घाटको बाटो नगई सीधै हानिएँ गौशालातिर । ऊ आगो तापेर बसिरहेको रहेछ । वरिपरि बाँदर पनि झुम्मिएर बसेका ।
‘बाँदरले आक्रमण गर्दैन ?’ मैले बोल्ने बहाना खोजेँ ।
‘गर्दैन, काँचो कुरा भेट्टायो भने खान्छ, पकाएको कुरा खोसेर खाँदैन,’ ऊ बोल्यो ।
‘यस्तो जाडोमा किन यसरी
सडकमा बसेको ?’
‘म साधु हुँ ।’
‘लुगा लगाइ त साधुको जस्तो छैन ?’
‘साधु हुनलाई पहेँलो नै लगाउनुपर्छ भन्ने छैन नि ।’
‘तपाईं क्रिस्चियन हो ?’
उसले पुलुक्क मेरो मुखमा हेर्‍यो । सम्भवत: हिजोकै प्रश्नले ऊ झस्कियो कि †
‘हैन । म भूमि देउतालाई मात्र मान्छु ।’
‘कस्तो हो भूमि देउता ?’
‘संसार थाम्ने शक्ति । सम्पूर्ण जीवित र निर्जीवको आश्रयस्थल । त्यसैले भूमिको पूजा गर्नु कर्तव्य हो । बिहान उठेर भूमिको पूजा गर्नुपर्छ मैले । खाना खानुअगाडि भूमिलाई चढाउनुपर्छ । भूमिलाई शिरमा राखेर ध्यान गर्नुपर्छ । मेरो साधना भूमिसाधना हो ।’
ओहो † उसको रूपरंग हेरेर कसले यस्तो जवाफको अपेक्षा गर्न सक्ला ? यसै पनि म आध्यात्मिक विचारधारामा कमजोर मान्छे । त्यो मध्यरात ऊसँग बहस गर्ने मसँग थप शब्द थिएन । बरु उसको दैनिकी जान्न मन लाग्यो ।
‘म बिहान भूमिपूजापछि केही बेर माग्न जान्छु । एक छाक बेलुका मात्र अन्न खान्छु । फलफूल र चिया भने कसैले दिए खान्छु । पैसा भए किनेरै पनि खान्छु । आज दिउँसो वनकालीमा बस्नुहुने मातालाई दाउरा पुर्‍याइदिएँ । माता धेरै वृद्ध हुनुहुन्छ । उहाँलाई कहिलेकाहीँ सहयोग गर्न जान्छु । उहाँले चिया खान दिनुभयो । थप २० रुपैयाँ पनि दिनुभयो । चिया र चिनी थिएन । किनेर ल्याएँ । मध्यरातमा भने मेरो आफ्नै नियम छ । म एकपटक घाट पुगेकै हुनुपर्छ । त्यहाँ पनि भूमिपूजा गरेर आउँछु ।’
‘घाटमै चाहिँ किन नि ?’ सोधेँ ।
‘मानिसले मुक्ति पाउने घाटबाटै हो,’ उसको जवाफ ।
दुई दिनअघिको घाटको दृश्य दिमाग फ्ल्यासब्याक भएर आयो । सायद शम्भु उसको देउता थिएन । त्यसैले मेरो ‘जय शम्भो’को जवाफ नदिई ऊ सरासर हिँडेको थियो कि ? अथवा त्यो ऊ नभएर अरू नै थिए कि ?
सोध्न मन लागेको थियो, ‘मध्यरातमा नै घाटको पूजा किन ?’ तर, सोधिनँ । छेउमा राखेको हुक्काले मेरो प्रश्न तत्कालै हरायो । अनायास सोधेँ, ‘अनि यो हुक्काचाहिँ
किन किनेको ?’
‘यो पहिला नै एकजना सहयोगीले दिएको । बरु यो कमण्डलुचाहिँ आज किनेको हुँ । जापानबाट आउनुभएको एकजना शुभचिन्तकले हिजो के चाहिन्छ भनेर सोध्नुभएको थियो । मैले कमण्डलु भनेको थिएँ । उहाँले पैसा नै दिनुभयो । आज किनेँ ।’
‘अनि किन यसरी घरबार छाडेर सडकमा बस्नु आउनुभएको ?’
‘आफ्नो–आफ्नो कर्म हो ।’
‘तपाईंको घरचाहिँ कहाँ हो ?’ फेरि सोधेँ । मैले जवाफ आउँछ भन्ने अपेक्षा नै नगरी सोधेको थिएँ । सोध्नुभन्दा अघि नै ‘साधुको घर हुन्न’ भन्ने एक मनले भनिसकेको थियो । तर, उसले फ्याट्टै जवाफ दियो, ‘धनकुटा ।’
‘धनकुटा † कहाँ ?’
‘कागते भन्ने ठाउँ । पहिला कागतेमा पोखरी थियो । अहिले त छैन रे । त्यहाँ स्कुल बनेको छ रे । हो, त्यही पोखरीमुनि थियो
मेरो घर ।’
मेरो चासो झनै बढ्यो ।
‘नामचाहिँ के हो ?’
‘नाम राजकुमार हो । राजकुमार तामाङ । तर, मलाई सार्की भन्थे ।’
‘किन सार्की भनेका हुन् त ?’
‘म त्यति राम्रो थिइनँ । राम्रो नभएरै
हो कि ?’
‘तामाङ भएर पो भनेका हुन् कि ?’
मैले भनेँ ।
‘म जातपातमा विश्वास गर्दिनँ,’ उसले अनायासै दार्शनिकता छाँट्न खोज्यो ।
‘कागते पोखरीमा स्कुल बनेको कसरी थाहा पाउनुभयो ?’
‘पहिला मैले पढेको स्कुल त्यहाँ सरेको छ रे,’ सम्भवत: उसले दिएको जवाफ मेरो प्रश्नसँग मिलेन ।
‘ए, कतिसम्म पढ्नुभयो ?’
‘मैले पढ्दा भाषा पाठशाला पर पात्ले भन्ने ठाउँमा थियो । ३ कक्षासम्म त्यहाँ पढेको हुँ । पछि, त्यही स्कुल कागते पोखरीमा सरेको हो ।’ आफैँले स्कुल सरेको देखेझैँ गरी बोल्यो ऊ ।
‘कागते पोखरीमा सरेपछि मैले पनि त्यही भाषा पाठशालामा पढेको हुँ,’ मैले भनेँ । मेरो जवाफले ऊ आश्चर्यमा पर्छ भन्ने लागेको थियो । तर, उसले त टाउको उठाएर मेरो मुखमा पनि हेरेन । ‘मेरो घर पनि कागतेपोखरीभन्दा तल हो, सेउले,’ यसपटक पनि उसले मेरो मुखमा हेरेन । आगोमा हात सेकाइरह्यो । ‘कुमार श्रेष्ठ, विमल, हेमराज मल्ल, जितवीर रानाहरू र म एकै ब्याचका हौँ,’ यसपटक उसले टाउको उठायो र मेरो मुखमा हेर्‍यो । अनि तुरुन्तै आगोतिरै निहुरियो ।
अनि आफ्नो विगत सुनाउन थाल्यो, ‘म तीन वर्षको हुँदा बाबुको मृत्यु भयो । सात वर्षको हुँदा आमासँगै धरान सरेँ । पछि पनि कहिलेकाहीँ जान्थेँ । नइन श्रेष्ठ, तुम्ला मिसका छोरा उत्तमहरू मेरा दौँतरी हुन् । तुम्ला मिसले मलाई खुब माया गर्नुहुन्थ्यो । छोरा बनाउँछु भनेर आमासँग माग्नुभएको पनि थियो । तर, आमाले दिनुभएन । म कुमार, विमलहरूलाई पनि चिन्छु ।’ उसले नाम लिएका पात्रलाई म पनि चिन्थेँ ।
त्यो पात्र झनै अनौठोको लाग्यो मलाई ।
‘अनि धनकुटातिरका चिनजानका मान्छे यता भेटिँदैनन् ?’
‘भेटिन्छन्, तल गुहेश्वरीमा कागतेकै एकजनाको होलसेल पसल छ । तर, म त्यतातिर जान्नँ ।’
‘किन जानुहुन्न ?’
‘म यसरी हिँडेको उहाँलाई राम्रो लाग्दो रहेनछ । सायद मैले चिन्दा उहाँलाई समस्या हुँदो हो । त्यसैले त्यता जान्नँ ।’
‘अरू ?’
‘अरू पनि भेटिन्छन् । वन कार्यालयमा छन् एकजना । उनी पनि मलाई चिन्छन् । तर, उनलाई पनि अप्ठ्यारोमा पार्दिनँ । खासमा अचेल म मेरो वास्तविक परिचय नै भन्दिनँ । मेरो वास्तविक परिचयले तपाईंहरूलाई अप्ठेरो पर्छ । मेरा झुत्रा लुगा, फुस्रो अनुहार, पहेँला दाँत, जिङ्ग्रिङ्ग कपाल, फुटेका खुट्टा र झुस्स दाह्रीसहितको वास्तविक परिचय तपाईंहरूका साथीहरूले राम्रो मान्दैनन् । मैले चिन्दा तपाईंहरूलाई पनि समस्या पर्छ ।’
यति भनेर ऊ एकछिन चुपचाप भयो ।
‘तर, तपाईंहरूका लागि म मेरो रूप फेर्न सक्दिनँ, म साधु हुँ,’ यसो भनेन उसले । मेरो दिमागले नै उसले नबोलेको, तर बोल्न चाहेको यो वाक्यलाई थपेर सुनायो ।
म अवाक् भएँ ।
‘मेरो घाट जाने समय भयो,’ ऊ जुरुक्क उठेर सरासर आर्यघाटतिर लम्कियो । ‘कतै ऊ मेरो कुनै क्लासमेट त थिएन ?’ अकस्मात् झस्किएँ म ।
अचेल घाटको बाटो हिँड्दिनँ । ब्ल्याकमै भए पनि तेल हालेर बाइक चढ्छु ।