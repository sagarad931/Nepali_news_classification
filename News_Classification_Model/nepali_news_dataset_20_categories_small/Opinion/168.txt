
﻿ 
बादिउल आलम मजूम्दार, बंगलादेशी प्राध्यापक तथा नागरिक अगुवा 
बंगलादेश जब सन् १९७१ मा पाकिस्तानबाट स्वतन्त्र भयो, हाम्रा देशका नेताहरू पाकिस्तानको केन्द्रीय सरकारले जस्तै शक्तिको केन्द्रीकरण गरेर गल्ती दोहोर्‍याउन चाहँदैनथे । यसैकारण हाम्रो संविधानमा एकात्मक शासन प्रणाली अन्तर्गत राज्य सञ्चालन हुने भनिए पनि शक्तिको विकेन्द्रीकरण गरिने र हरेक तहमा जननिर्वाचित प्रतिनिधिहरूले शासन गर्ने व्यवस्था राखिएको थियो ।
यही व्यवस्थालाई टेकेर विभिन्न युनियन, नगरपालिका र जिल्लाहरूको गठन गरियो । यस क्रममा छुट्टा-छुट्टै कानुनहरू जारी गरियो, जो एक अर्कासँग बाझिन्छन् पनि । तर विडम्बना, केन्द्रीकृत शासन व्यवस्थाविरुद्ध लडेका जनता फेरि पनि नाम मात्रको विकेन्द्रीत व्यवस्थाबाट प्रताडित हुन पुगेका छन् ।
स्थानीय निकाय विस्तार
सन् १९८३ मा जब जनरल इर्साद बंगलादेशका प्रमुख कार्यकारी भए, उनले एक तह, उप-जिल्लापरिषद थपे । यसको मूल ध्येय आˆनो राजनीतिक समर्थन बढाउनु थियो र इर्सादको यो कदम निकै लोकपि्रय बन्यो । बंगलादेशमा ६१ जिल्ला, ४९० उपजिल्ला र ४ हजार ५ सय ३३ युनियन परिषदहरू छन् । सन् १९९१ मा इर्सादलाई पदमुक्त गरियो र निर्वाचन जितेर आएको खालिदा जियाको बिएनपी पार्टीको सरकारले उपजिल्लाहरू नै विघटन गरिदियो । यसबाट पनि थाहा हुन्छ कि बंगलादेशमा भएको विकेन्द्रीकरण सत्तामा जो आउँछ उसको निगाहमा चल्छ ।
यसका विरुद्ध सर्वोच्च अदालतमा मुद्दा पर्‍यो । भर्खर निर्वाचित भएर आएको प्रजातान्त्रिक सरकारलाई कठिनाइमा पार्न अदालत किञ्चित् चाहँदैन थियो । त्यसैले उसले सरकारलाई गाह्रो नपर्ने गरी फैसला सुनायो । संविधानमा भनिएको छ कि देशका प्रशासनिक इकाईहरू जनताका प्रतिनिधिले सञ्चालन गर्ने छन् । तर, सैनिक सरकारले ल्याएको कानुनमा उपजिल्लाहरू व्यवहारमा प्रशासनिक इकाइ भए पनि
कानूनत रहनेछन् ! 
अदालतले सन् १९९२ मा सरकारलाई यो विषयलाई उचित प्रकृयाबाट सुल्झाउन र ६ महिनाभित्र हरेक स्थानीय निकायमा चुनाव गर्न निर्देशन दियो । त्यसपछि हरेक ६ महिनामा सरकारले चुनाव स्थगित गर्न अदालत गुहार्न थाल्यो । केही समयपछि त सबैले वास्तै गर्न छोडे ! अहिलेसम्म पनि उपजिल्ला र जिल्लाहरूमा निर्वाचन भएको छैन । जब १९९६ मा खालिदाको सरकारको कार्यकाल सकिन लागेको थियो, उनको सरकारलाई चुनाव गराउन नदिने ठूलै आन्दोलन भयो ।
रिटायर्ड प्रधानन्यायाधीशको नेतृत्वमा सरकार 
बंगलादेशमा भन्ने गरिन्छ जसले सरकारमा रहेर चुनाव गराउँछ उसैले त्यो चुनाव जित्छ । खालिदा विरुद्धको आन्दोलन चलिरहृयो तर सरकारले एकतर्फी रूपमा चुनाव गरायो ।
तीन सय सिट रहेको संसदमा बिएनपीका १५३ भन्दा बढि सांसद निर्विरोध निर्वाचित भए । तर, सरकार आफ्नो निर्णयमा टिक्न सकेन । संसदबाट संविधान शंसोधन पारित गरी केही हप्तामै उसले संसद विघटन गरिदियो र नयाँ चुनावी सरकार गठन गर्न सहमति दियो । अनि सुरू भयो कामचलाउ सरकारको नयाँ प्रयोग, र न्यायालयको व्यापक राजनीतिकरण ।
नयाँ व्यवस्थाअन्तर्गत सर्वोच्च अदालतबाट रिटायर्ड भएका प्रधान न्यायाधीशले ९० दिनका लागि चुनावी सरकार सञ्चालन गर्न पाउने भए । नभन्दै प्रतिपक्षी दल आवामी लिगले चुनाव जित्यो । सन् २००१ मा अवामी लिगकी शेख हसिनाको सरकारको कार्यकाल सकियो र फेरि चुनावी सरकारले चुनाव गरायो । फेरि प्रतिपक्षी दल (बिएनपी) ले बाजी मार्‍यो । त्यतिबेला बंगलादेशमा सबैलाई थाहा भइसकेको थियो कि चुनावी सरकारले गराएको निर्वाचनमा सधैं सत्ताधारी दल हार्छ र त्यो पनि पहिले भन्दा अझै ठूलो अन्तरालले !
बिएनपीले आफू सत्तामा भएको बेला यो समीकरणलाई उल्ट्याउन ठूलै कसरत गर्‍यो । यसको असर सिधै पर्‍यो न्यायालयमाथि । चुनावी सरकारको नेतृत्व निवर्तमान प्रधानन्यायाधीशले गर्ने भएकाले सरकारले न्यायाधीशको अवकाश पाउने उमेर नै परिवर्तन गरिदियो ताकि आफू अनुकूल व्यक्तिले चुनावी सरकार सम्हाल्न पाओस् !
सन् २००६ मा सत्ताधारी दलको समर्थक भनेर छवि बनाएका पूर्व न्यायाधीशले चुनावी सरकारको बागडोर सम्हाले । यो कुरो प्रतिपक्षलाई पाच्य थिएन । ठूलै आन्दोलन भयो, धेरै जनताले ज्यान गुमाए । चुनावी सरकारका प्रमुखले राजीनामा दिए र संविधानमा भएको व्यवस्था अनुसार राष्ट्रपति चुनावी सरकारका प्रमुख बने ।
खालिदाकै समर्थनमा नियुक्त भएका राष्ट्रपतिले स्वतन्त्र चुनाव गराउन नसक्ने भन्दै चुनावी सरकारका सल्लाहकारहरूले राजीनामा दिए र त्यसलगत्तै सेनाको समर्थनमा नयाँ चुनावी सरकार गठन भयो । यो सरकारले भ्रष्टाचारविरुद्ध अभियान नै चलायो । सरकारले नयाँ मतदाता नामावली बनाउने निर्देशन दियो । खालिदाको सरकारले १ करोड नक्कली मतदाता खडा गरेको आरोप लागेको थियो ।  खालिदा र हसिना दुवैविरुद्ध भ्रष्टाचारको मुद्दा लगाइयो तर राजनीतिकरणबाट जर्जर भइसकेको न्यायलयले प्रक्रिया नमिलेको भन्दै मुद्दाहरू खारेज गरिदियो ।

सन् २००८ मा सेनाको समर्थन प्राप्त सरकारले चुनाव गरायो । यो चुनाव धेरै हदसम्म निस्पक्ष थियो । चुनाव गराउनु अगाडि यो सरकारले स्थानीय निकाय पुनःसंरचना गर्न एउटा आयोग गठन गरेको थियो । म त्यस आयोगको सदस्य थिएँ ।
हामीले एउटा बेग्लै स्थानीय शासन ऐन ल्याउन सुझाव दियौँ र स्थानीय निकायलाई स्थानीय विकास मन्त्रालयबाट स्वतन्त्र राख्न एउटा छुट्टै आयोग (भारतमा भएको वित्तीय आयोग जस्तो) बनाउन भन्यौँ । सरकारले अध्यादेश मार्फत हाम्रा सुझावहरूको कार्यान्वयन गर्‍यो तर नयाँ संसदले अध्यादेश पास गरेन र ६ महिनापछि अध्यादेश निस्क्रिय भयो । सरकारले नयाँ ऐन ल्यायो, आफ्ना संसदहरूलाई उपजिल्लाका सर्वेसर्वा बनाउने गरी ।
बंगलादेशमा दुर्भाग्यवस चुनावी क्षेत्र र उपजिल्लाको सिमाना एउटै थियो । यसका कारण सांसदहरूले आˆनो पद जोगाउन उपजिल्लामा हालिमुहाली कायम राख्नुपर्ने भयो । नयाँ ऐनले सांसदलाई उपजिल्लाको सल्लाहकार मात्र बनाए पनि उसको सल्लाहलाई बाध्यकारी बनाइदियो । चुनाव त कहिल्यै हुने नै भएन ।
हामीले न्यायालयलाई गुहार्‍यौं तर, राजनीति गर्ने न्यायालयले हाम्रो कुरा सुनेन । केही महिनाअघि युनियन परिषदको चुनाव भयो । राजनीतिक पार्टीको चिहृन प्रयोग गर्न नपाइने यस्तो चुनावमा पहिलोपटक पार्टी चिहृन प्रयोग गर्न दिइयो । यसको परिणाम झन् भयानक थियो । कुल सिट मध्येको १० प्रतिशतमा उम्मेदवारहरू निर्विरोध निर्वाचित भए ।
स्थानीय विकास मन्त्रालयले अाफ्नो वर्चस्व कायम राख्नका लागि चुनि-चुनि प्रतिपक्षी दलबाट निर्वाचित युनियन सदस्यहरू विरुद्ध भ्रष्टाचारको मुद्दा लगाउँदै उनीहरूलाई निलम्बन गर्‍यो । बंगलादेशमा अब उपजिल्ला र जिल्लाको चुनाव कहिले होला कसैलाई थाहा छैन । अब त कसैलाई चुनाव चाहिएकै छैन जस्तो पो छ !
नेपालका लागि पाठ 
नेपालमा स्थानीय निकायको चुनावका विषयमा चर्चा हुँदै गर्दा स्थानीय निकायमा राजनीतिक दलहरूको भूमिकाका विषयमा पनि बहस गर्न जरुरी छ । नेपाल र बंगलादेश जस्ता बहुदलीय व्यवस्था भएका देशहरूमा केन्द्रीय सरकारमाथि निगरानी राख्ने विभिन्न संवैधानिक निकायहरू हुन्छन् । तर, स्थानीय तहमा यस्ता संरचना हुँदैनन् ।
मैले भन्ने गरेको छु स्थानीय निकायसँग ४ ‘एफ’ हुन जरुरी छ:  फङ्सन्स (कार्य), फङ्सनरिज (कर्मचारी), फाइनान्स (पैसा) र फ्रिडम (स्वतन्त्रता) । यी चार तत्वका अभावमा कुनै पनि स्थानीय निकायको औचित्य रहँदैन ।
विकेन्द्रीकरणको सिद्धान्तले भन्छ, समस्या जहाँ छ त्यही नै त्यसको समाधान हुन सक्नुपर्छ । यदि कुनै गाउँमा स्कुल छैन भने केन्ऽीय सरकारले त्यसको हल गर्ने होइन ।
मेरो अन्तिम सुझाव के छ भने यस्तो व्यवस्थाको निर्माण गर्नुहोस, जसमा सांसदको काम केवल कानुन बनाउने मात्र होस् र स्थानीय प्रतिनिधिको काम विकास निर्माण गर्ने मात्र ।  अनि न्यायालयलाई राजनीतिबाट मुक्त राख्नुहोस् । यसो गरेमा तपाईँहरूले बंगलादेशको भोगाइबाट सिकेको ठहरिने छ ।
(अनलाइनखबरको अङ्ग्रेजी संस्करणसँगको कुराकानीमा आधारित)