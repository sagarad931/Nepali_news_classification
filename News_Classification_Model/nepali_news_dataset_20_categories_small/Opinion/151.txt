
﻿नेपाली कांग्रेसको जन्म र विस्तारसँग जोडिएको कोइराला परिवारका अपवाद हुन्, कमल कोइराला । एमालेका सल्लाहकार समिति सभापति, सांसद भएका कोइराला कहिल्यै पिता मातृकाप्रसाद कोइरालासाग राजनीतिक रूपमा नजिक भएनन् । यद्यपि, उनी पूर्वप्रधानमन्त्री मातृकाप्रसादको जीवनपर्यन्त सागै बसे । कहिल्यै राजनीतिक संगत नगरेका पिताजीका विषयमा कोइरालाले नयाँ पत्रिकाका पर्शुराम काफ्लेलाई यसरी बेलीविस्तार लगाए :
केटाकेटीदेखि नै मेरो बुबासँग राजनीतिक सम्बन्ध रहेन । तर, बुबाको अन्तिम घडीसम्म म सँगै रहेँ । मैले सौभाग्यवश बाबुआमाको जीवनभरि उहाँहरूसँगै रहन पाएँ । २०११ सालमा पिताजी प्रधानमन्त्री हुँदा म पक्राउ परेँ । मदन रेग्मीका बुबा डिल्लीरमण रेग्मी परराष्ट्रमन्त्री हुनुहुन्थ्यो । प्रधानमन्त्री र परराष्ट्रमन्त्रीका छोरा हामी आठ–दश दिन जेल बस्यौँ । त्यसपछि त म दर्तावाल कम्युनिस्ट नै भएँ ।
म त्रिचन्द्र कलेजमा त्यस वेला आइए पढ्दै थिएँ । भर्खरै १६–१७ वर्षको थिएँ । मक्बुल शाह भन्ने साथी थिए । उनी त्यस वेला कम्युनिस्ट थिए । उनी पक्राउ परेका थिए । कम्युनिस्ट पार्टी प्रतिबन्धित थियो । जनअधिकार सुरक्षा समितिको नाममा गतिविधि हुन्थ्यो र समितिको अध्यक्ष त्यस वेला यादवप्रसाद पन्त हुनुहुन्थ्यो । कम्युनिस्ट हुनु एकपटक फेसन नै थियो, कांग्रेस नहुनेहरू कम्युनिस्ट हुने ।
२०११ माघ ४ गते (१७ जनवरी १९५५) मेरो उमेर १६ वर्ष १० महिनाको थियो । त्यस दिन मकबुल शाहको कलेजको फारम उनकी आमालाई दिएर फर्कन लागेको थिएँ । मकबुलको भाइ याकुबले भने, ‘दाइ, सडकपारिको चोकमा निर्मल लामा, अरविन्द रिमाल र अरूहरू छन्, हेर्न जाने हो ?’
वसन्तपुर डबलीमा कार्यक्रम थियो, निर्मल लामा, अरविन्द रिमाललगायले सम्बोधन गर्ने । त्यस समय धारा ८ क लगाइएको थियो, जसअनुसार धर्ना, जुलुस गर्न नपाइने । निर्मल लामाहरू त्यो धाराको उल्लंघन गर्न बसेका थिए । म पार्टीमा आबद्ध थिइनँ, तर विरोध प्रदर्शन हुने ठाउँमा पुगेँ । निर्मल लामा हुनुहुन्थ्यो । उहाँलाई म बनारसदेखि नै चिन्थेँ ।
निर्मल लामा कुनै वेला कांग्रेसको अफिस सेक्रेटरी भई वाराणसी रामकटौत रोडको कोठामा मेरा पिता मातृकाप्रसाद कोइराला (सभापति) र हाम्रो परिवारका साथ बस्नुहुन्थ्यो । मलाई त्यहाँ देखेपछि उहाँले ‘तिमी पनि जुलुसमा आएका हौ ?’ भन्नुभयो । म पनि गएँ । त्यो चोकको मिटिङमा सनसनी भयो । प्रधानमन्त्रीको छोरा जनअधिकार सुरक्षा समिति नाम राखेर चलाइएको कम्युनिस्ट पार्टीको जुलुसमा सामेल हुनु ठूलो सनसनी थियो त्यतिवेला । चारजना केटाहरू झन्डाका साथ निस्कने र मैले नजिकको इन्द्रचोक डबलीमा उक्लेर भाषण गर्ने कार्यक्रम बन्यो ।
बोल्न मात्र के थालेको थिएँ, नजिकको छोटो बाटो हुँदै हनुमानढोकाबाट पुलिस आउँदै गरेको देखेर फेरि जुलुस अगाडि बढाउन भीडमा उत्रेँ । के–के बोल्ने भनेर मलाई अरबिन्द रिमालजीले भन्नुभएको थियो । तर, त्यतिवेला मैले के–के बोलेँ भन्ने सम्झना छैन । किनभने, अल्लारे उमेर थियो । मेरो पहिलो भाषण थियो । किलागलबाट असन कति टाढा थियो र ।
हनुमानढोका ठानाबाट आएका एकजना पुलिस अफिसरले मेरो पाखुरामुनिबाट हात छिराए । सात–आठजना त्यहाँ मसँगै पक्राउ परे । हामी सबैलाई हनुमानढोका पुर्‍याइयो । सायद पिताजीसँग कुरा भइसकेको थियो र उहाँले पनि पक्राउ गर्न मञ्जुरी दिनुभएको थियो । मदन रेग्मी पनि पक्राउ परे । उनी मलाई भेट्न आएका थिए, भित्र आउने कुरा थिएन । पछि कताकता विरोध गरेछन्, प्रहरीले समातेर ल्याए ।
हनुमानढोकामा एक दिन राखेर हामीलाई नख्खु जेल पठाइयो । त्यहाँ ९ दिन राखेपछि छाडियो । फौजदारी मुद्दा थिएन, राख्ने कुरा भएन । हामी समातिएपछि बुबाले खोज्नुभएन । जेलबाट छुटेपछि म र मदन रेग्मी दुवै ईश्वर प्रधानको घर प्युखा गयौँ । किनभने, घर जान मन लागेन । तर, म बसेको ठाउँ पत्ता लगाएर आमाले लिन पठाउनुभएछ । त्यसवेला काठमाडौं ठूलो थिएन । म कहाँ बसेको भन्ने थाहा भइहाल्यो । म मदन रेग्मीलाई नै लिएर प्रधानमन्त्रीनिवास कान्ताभवन कुपन्डोल गएँ । अहिले शिखहरूको गुरुद्वार रहेको ठाउँ हो ।
घर पुगेको केही दिनसम्म पिताजीसँग सीधा आँखाले पनि हेर्न सकिनँ । केही दिनसम्म गफगाफ पनि भएन । र, बुबाले म पक्राउको विषयमा कुरै उठाउनुभएन । एक–डेढ महिनापछि प्रधानमन्त्रीबाट बुबाले दिनुभएको राजीनामा स्वीकृत भयो । त्यसपछि बुबासहित परिवारका हामी सबै विराटनगर गयौँ ।
म कम्युनिस्ट भएँ । पिताजीसँग राजनीतिक सहकार्य वा सम्बन्ध कहिल्यै भएन । त्यहाँबाट बाहिर आउन सकिनँ । त्यसवेला यादवप्रसाद पन्त, नगेन्द्रप्रसाद रिजाल, चिरञ्जीवीप्रसाद रिजाल पनि कम्युनिस्ट हुनुभयो । चिरञ्जीवीजी राज्यसभाका उपाध्यक्ष हुनुभयो । नगेन्द्रप्रसाद राजाका प्रधानमन्त्री हुनुभयो । धेरै बाहिर निस्किए, म चाहिँ कम्युनिस्टबाहिर भइनँ । व्यक्तिगत रूपमा म जहाँ गए पनि फरक परेन ।
राजनीतिक विचार कहिल्यै मिलेन, तर म सधैँ पिताजीसँग साथमा रहेँ । आमासँग पनि म अन्तिमसम्म साथमै रहेँ । अरू दाजुभाइ बेग्लै बस्नुभयो, म साथमा रहेँ । श्रीमतीको निधन पनि अर्को कारण होला । तर, मृत्युपर्यन्त म पिताजी र आमासँग साथमा रहेँ । म संसद्को राज्य व्यवस्था समितिको सभापति हुँदा पिताजीको देहान्त भयो । पिताजीसँग जीवनभर रहँदा उहाँका गोप्य कागजहरू हेर्ने मौका पाएँ, देश दुनियालाई नजिकबाट बुझ्ने मौका पाएँ । यो मेरो सौभाग्य हो ।
बिपी कोइराला (काका) मेरा पिताजी प्रधानमन्त्री हुँदा मन्त्रिपरिषद्मा बस्न स्वीकार गर्नुभयो । यो अहिलेसम्म अप्रकाशित छ । बिपीलाई क्याबिनेटमा लैजान त्रिभुवनले मानेनन्, बरु नेहरूले आपत्ति जनाएनन् । किनभने, त्यसवेला दक्षिणको सहमति भएपछि कसैको केही लाग्दैनथ्यो । बिपीलाई नभएपछि टंकप्रसाद आचार्य र डिल्लीरमण रेग्मीलाई मन्त्रिपरिषद्मा लगिएको हो । यो कुरा धेरैलाई थाहा छैन ।
घरमा कहिल्यै राजनीतिक डिबेट भएन । किनभने, पिताजीको अर्कै लाइन, मेरो अर्कै लाइन । पिताजीले मसँग कहिल्यै पनि यस विषयमा प्रत्यक्ष कुराकानी गर्नुभएन । एकपटक आमालाई भन्नुभएछ– त्यो पढ्ने भए पढोस्, राजनीति गर्ने भए त्यही मात्रै गरोस् ।’ मलाई पढ्नु थियो, पढेँ । इलाहाबाद र बनारसमा पढेँ । विद्यार्थी जीवनमा म पिताजीसँग नजिक भइनँ । २०११ सालमा म जेलबाट छुटेपछि केही दिन मात्रै पिताजीसँग बोलचाल भएन । पिताजीसँग सबैभन्दा नजिकको म भएँ, तर राजनीतिक रूपमा भइनँ । म एमालेको सांसद हुँदा पनि हामी एउटै घरमा बस्यौँ, तर राजनीतिक
बहस गरेनौँ ।
२००७ सालको क्रान्तिका कमान्डर पिताजी हुनुहुन्थ्यो । कांग्रेसको बैरगनिया सम्मेलनले पिताजीलाई सभापति बनायो । सुप्रिम कमान्डर भए पनि बिपी र सुवर्णशमशेरलाई पनि पिताजीले राख्नुभयो । त्यो ऐतिहासिक भूमिका पिताजीको थियो । तर, पिताजीको स्थिर विचारधारा रहेन । बिपी धेरै समय जेलमा बस्नुभयो । उहाँ जेल बस्नुपर्ने कारण नै थिएन । रमेशनाथ पाण्डेजीले बिपीलाई छुटाउन खोज्नुभयो । बिपीले तपाईंको कदमको अध्ययन गर्छु, त्यतिन्जेल राजनीतिक गतिविधि गर्दिनँ भनिदिनुभएको भए बिपी छुट्नुहुन्थ्यो । तर, त्यसो गर्नुभएन र उहाँ सफल हुनुभयो ।
राजनीतिक सिद्धान्तमा निरन्तरता भएन भने नेता सफल हुँदैन । अहिले प्रचण्ड, बाबुराम, मदन भण्डारीले पनि बिपीलाई मानिरहेका छन् । कांग्रेसहरूले त महामानव नै भन्छन् । बिपी कोइरालाको सिद्धान्तको सार भनेको जनताद्वारा निर्वाचित शासन पद्धति । उहाँहरूले निर्वाचित संसद् चाहिन्छ भनेर जीवनभरि लड्नुभयो । जसको अर्थ थियो, जनताप्रति उत्तरदायी सरकार । पहिला संविधानसभा नै भनिराख्नुभयो बिपीले । संविधानसभाको विरोध गर्दा टंकप्रसादलाई बिपीले मुद्दा नै हाल्नुभयो । पिताजीलाई म सफल मान्दिनँ, तर बिपी सफल हुनुभयो । अहिले बिपीको नामका अगाडि प्रधानमन्त्रीको पद सानो भएको छ । कांग्रेसको सभापति पद बिपीको व्यक्तित्वसामु पुड्को छ । बिपीसँग बटमलाइन थियो ।
भारतका प्रधानमन्त्री जवाहरलाल नेहरूले एड मेमोयर (ननपेपर) पिताजीलाई पठाउनुभयो । पिताजीले आठ महिनासम्म त्यसलाई स्विकार्नुभएन, बरु झुलाइदिनुभयो । ए रोल इन रिभोल्युसन किताबमा पनि त्यो छापिएको छ । त्रिभुवन, डिल्लीरमण रेग्मी, भद्रकाली मिश्र र महावीरशमशेर दिल्ली गएका थिए । त्यस वेला नेहरूले कुरा गरेछन् । त्रिभुवन जवाफ फर्काउँदैनथे, सुनिरहे । डिल्लीरमण रेग्मीको हातमा पठाइएको गोप्य खामबन्दी पिताजीले पाउनुभयो । नेहरू आफैँ विदेशमन्त्री थिए, हाम्रोमा डिल्लीरमण । क्याबिनेटले एड मेमोयर पास गरेन । १९५४ मेमा आएको थियो, मेमोयर । १९५५ फेब्रुअरीसम्म पिताजीले त्यसको जवाफ पठाउनुभएन ।
त्रिभुवन बिरामी परेर स्विजरल्यान्ड गए । त्यस विषयमा पिताजीको त्रिभुवनसँग कुराकानी भएन । क्याबिनेटमा टंकप्रसाद आचार्य, केशरशमशेरजस्ता व्यक्ति थिए । त्यो क्याबिनेटले नेहरूको एड मेमोयर स्वीकार गर्ने कुरा रहेन । त्यही कारण मैले देशका लागि बलिदान गरेँ भन्ने कुरा पिताजीले भन्नुभएको रहेछ । पिताजीका आफ्नै मान्छे वेदानन्द मिश्रले किताब लेखेका छन् । नेहरूको प्रस्ताव नमानेकाले मातृकाबाबुलाई हटाएको भन्ने मिश्रको आशय छ ।
नेहरूले पठाएको एड मेमोयरमा लेखिएको सबैभन्दा गडबडी प्रस्ताव थियो– चीन र तिब्बतका सम्बन्धमा नेपालले नीति बनाउँदा भारतसँग परामर्श लिनेछ । विदेश नीति कोअर्डिनेटेड (समन्वयात्मक) हुनेछ ।’ यो मान्न सक्ने कुरा भएन । त्यसवेला नेहरूले नै मातृकाप्रसादलाई प्रधानमन्त्री बनाएको भन्ने चर्चा थियो । बिपी कोइरालालाई पन्छाएर पिताजी प्रधानमन्त्री बन्ने वातावरण बनेको थियो । गोविन्दनारायण बिदा भएपछि राजाका सल्लाहकारका रूपमा भारतीय बस्न छाडे । त्रिभुवन फर्किंदा गोविन्द नारायणलाई ल्याउनुभएको थियो । वेलावेलामा सिपिएन सिन्हा (राजदूत)ले हप्काउँथे । उनी बिदा भएपछि नयाँ भारतीय राजदूत आउँदा यो घटना भएको थियो । महाराजकृष्ण रसगोत्रा पनि दूतावासमा थिए । पछि उनी राजदूत भएर आए, भारतका विदेशसचिव पनि भए ।
नेहरू र पछि त्रिभुवनसँग पिताजीको सम्बन्ध राम्रो थिएन । नेहरूले तत्कालीन भारतीय राजदूत भगवान सहायलाई लेखेका पत्रहरू हेर्दा स्पष्ट हुन्छ । त्रिभुवनलाई नेहरूले भनेका थिए कि यो मान्छे (मातृकाप्रसाद) राणाहरूसँग नजिक छ ।
महेन्द्रको विवाहका विषयमा बुबासँग त्रिभुवनको राम्रो भएन । त्रिभुवन र महेन्द्रले बुबालाई तपाईं भन्थे । वीरेन्द्र अंग्रेजी बोल्थे । अंग्रेजी बोलेपछि तपाईं, तिमी केही भन्नु परेन । सायद उनलाई तपाईं भन्नुमा लघुताभास थियो । पिताजीले त्रिभुवनलाई महेन्द्रको रत्नसँग विवाह गरिदिँदा भैहाल्यो नि भन्नुभएछ ।
चन्द्रशमशेरले जसरी मेरो व्यक्तिगत कुरामा तपाईं हस्तक्षेप गर्न नखोज्नुस् न भनेछन् । त्यसपछि पिताजीले महेन्द्र र रत्नको बिहेका विषयमा उच्चारण गर्न छाड्नुभएछ । त्रिभुवनले पछि कसैलाई भनेछन्, मैले पर गरेको होइन, मातृकाप्रसाद आफैँ परपर गएका छन् ।’ कतिपयले त योसम्म भने कि त्रिभुवनले अधिराजकुमारहरू बसुन्धरा वा हिमालयमध्ये कसैलाई युवराजधिराज बनाउँछन् । तर, त्यस्तो भएन । महेन्द्रको विवाहमा त्रिभुवनका परिवारका सदस्य गएनन् । बरु आर्थिक सहयोग सोनादेवी पाठक (लीला पाठकका आमा), बितीराज पाण्डे कान्छा गुरुज्युले कर्मकाण्ड गराइदिनुभयो । नागार्जुनमा विवाह भयो । व्यक्तिगत रूपमा महेन्द्र र त्रिभुवनबीच राम्रो भएन । यद्यपि, विराटनगरमा त्रिभुवन, महेन्द्र, वीरेन्द्र, ज्ञानेन्द्र र रानी ऐश्वर्य पनि हाम्रो घर पुगेका छन् ।
कोसी सम्झौता दुईपटक भएको छ । एकपटक मातृकाप्रसाद कोइराला प्रधानमन्त्री हुँदा, अर्को राजा महेन्द्रले शासनसत्ता हातमा लिएपछि । त्यो पूरै देशको हितमा रहेन होला । तर, अरू सम्झौताभन्दा त्यो तुलनात्मक रूपमा कम खराब छ । कोसीको पानीको हक स्थापित भएको छ । चतरा नहरमा हामीले भारतसँग सोधिरहनु पर्दैन । त्यसको थप विकास चिनियाँहरूले वीरेन्द्रका पालामा गरेका छन् । चिनियाँहरूले चतरा नहर भारतीय सीमासम्म पुर्‍याएका छन् । गण्डक र कोसी भारतको आवश्यकता थियो, उनीहरूले फुत्काए । कोसीको पानी अहिलेसम्म पनि नेपालकै छ । भारतले उच्च बाँध बनाउने गफ गरिरहेको छ ।
पिताजीसँग राजनीतिक संगत कहिल्यै भएन । कम्युनिस्टहरूको साथमा होइन, राजाको साथमा पिताजीको निकटता रह्यो । सैद्धान्तिक रूपमा उहाँ प्रजातन्त्रवादी, तर सधैँभरि राजाहरूसँग सम्बन्ध रह्यो । महेन्द्रसँग राम्रो सम्बन्ध नभए पनि पिताजीलाई उनले अमेरिकाका लागि राजदूत बनाए । उहाँको राजनीतिक महत्त्वाकांक्षा थियो । त्यही भएर पूर्ण कार्यकाल नबसी फर्किनुभयो । राजाहरू जति राष्ट्रवादी भए, पिताजी पनि उत्तिकै हुनुभयो ।