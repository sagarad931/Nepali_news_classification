
﻿प्रवेश
संविधानको प्रस्तावनाको सुरुमा संविधानको स्रोतको वैधानिकताका लागि ‘हामी… जनता’ भनी उल्लेख गर्ने चलन छ । उपनिवेशको अन्याय, अत्याचार र अतिकरबाट मुक्ति पाएका अमेरिकीले संविधान आफँैले बनाएकाले त्यो शब्द प्रयोग गरे । त्यही पीडाबाट गुज्रेको भारतमा पनि प्रस्तावनाको सुरुमा त्यही लवज छ । गोरा जातिको नारकीय अन्यायबाट पीडित दक्षिण अफ्रिकीहरू संविधान निर्माणमा विदेशी चलखेल रोक्न सफल भएको बताउँछन् । नेपालसम्म आइपुग्दा संविधानको प्रस्तावनामा ‘हामी सार्वभौमसत्ता सम्पन्न नेपाली जनता’लेखियो । के नेपालको संविधान विदेशी दबाब, प्रभाव र अनिच्छित सुझाबबाट मुक्त रह्यो त ?
यो प्रश्नको उत्तर दिनसक्ने र दिनुपर्नेहरू प्रस्तावनामा उल्लिखित ती आमजनता होइनन् । जनता त उत्तर खोज्ने कोटिमा पर्छन् । संविधानमा विदेशी दबाब, प्रभाव र सुझाब के–कस्तो रह्यो त्यो कुरा निर्माणमा सम्बद्धहरूले कुनै दिन इमान धर्म सम्झी सत्य बताएछन् भने बाहिर आउला ? नत्र संविधान निर्माणकालमा नेपालमा खर्च गरिएको भनिएको ठूलो धनराशी, विदेशी संस्था र व्यक्तिहरूको चहलपहल, उनीहरूले प्रवेश गराउन खोजेका र प्रवेश गराएका उनीहरूका मूल्य प्रणाली, उनीहरूले कार्यालय खोलाएर प्रयोग गरिराखेका उनीहरूकै मानिसका क्रियाकलाप र उनीहरूबाट दीक्षित केही नेपाली नागरिकताबाहेकका बोली, व्यवहार र क्रियाकलापले केही अनुमान गर्नसक्ने बनाउँछ । यस्तै संविधानमा प्रयोग गरिएका, प्रयोग गर्न दवाब दिइएका र दबाब दिन खोज्दा प्रतिरोध भएका विषयलाई एकत्रित गर्न सकिए थप तथ्य बाहिर आउन सक्ला । मोहित नभएका तर नजिक पर्ने मौका पाएकाहरूले पनि केही तथ्य प्रस्ट पार्न सक्छन् । अझ सो कामका लागि प्रयोग गरिएका मानिसमा अरू मोह भंग भई कुनै दिन राष्ट्र र राष्ट्रियता नै सर्वोच्च हो भन्ने भावना पलाएमा वास्तविक तथ्य नै बाहिर आउन सक्नेछ । हामी अहिले ती रत्नाकरहरू वाल्मीकि बन्ने सोचमा आऊन् भन्ने कामना मात्र गर्न सक्छौँ । यस आलेखमा वर्तमान संविधानको अनुहार पढेर मात्र के अर्थ गर्न सकिने रहेछ, त्यो मात्र चर्चा गरिने छ । अन्तर्य भने नवजिम्मावाल साहेबहरूले अन्तर्मनबाट अरू भक्ति त्यागी देशभक्ति खुलाएको दिनमा मात्र बाहिर आउला । हामी त्यो दिन पनि कुरी बसाँै ।
नाम र प्रस्तावना
नेपालका आजसम्मका सबै संविधान र ऐन–नियममा साल उल्लेख गर्ने प्रचलन थियो । यो संविधानले त्यो मेट्यो । पुराना संविधानमा साल लेखेका कारण ती संविधान दिगो हुन नसकेको भन्ने तर्क सुन्नमा आयो । तर, अन्तर्य थाहा पाउनेहरूले साल लेख्ने भए दाताहरूले प्रयोग गर्ने गरेको साल लेख्नुपर्ने भन्ने कुरा उठाउन लगाइयो । त्यो नभए अर्को कुनै संवत लेख्नुपर्ने भन्ने कुरा उठ्यो वा उठाइयो । त्यो दोहोरी तेहेरीमा परेपछि विसं लेखिएन भन्ने कुरा बाहिर आएको छ । तर, संक्षिप्त नामबाट साल गायब भए पनि प्रारम्भ हुने मिति भने विसंमै लेखियो (धारा ३०७) । यस्तो कुरा दबाब, प्रभाव र सुझाब के हुन्छ ?
संविधानको प्रस्तावनालगायत ठाउँठाउँमा स्वाधीनता शब्द उल्लेख छ । नेपाल संविधानले जन्माएको मुलुक होइन र थिएन । यो विगतमा मूलत: आफँै ६ वटा संविधान लेखेको मुलुक हो । कम्तीमा पराइको दबाब र प्रभाव यस रूपमा परेको अवश्य होइन किनकि ती संविधान बन्दा यति धेरै अन्तर्राष्ट्रिय गैरसरकारी संस्था थिएनन्, यति धेरै चलखेल भएको भन्ने सामग्री प्राप्त छैनन् र वानेश्वरको ओरालोमा अड्डा खोलेर बसेको जस्तो सूचना पनि सार्वजनिक छैन । नेपाल कहिल्यै पराधीन थिएन । पराधीनताको अस्वीकार गर्दा सिन्धुलीगढी, मकवानपुर, बटौली र नालापानीमा प्रत्यक्ष लडेको थियो । सार्वभौमसत्ता सम्पन्न र स्वतन्त्र रहँदै आएको विश्वको पुरानो राष्ट्र नेपाललाई संविधानमा स्वाधीनता शब्द प्रयोग गरिएको छ । के नेपाल तिब्बत वा कास्मिर जस्तो हो र ?
प्रस्तावनाले नेपालको इतिहासलाई एक अर्थमा श्रापित गर्ने काम गरेको छ, इतिहासप्रति कृतघ्नता र क्रूरता पनि देखाएको छ । संसारका मै हुँ भन्ने देशमा पनि राम्रा नराम्रा अनेक कुरा इतिहासमा भए गरिएको थियो । उनीहरूले आफ्ना संविधानमा इतिहासलाई सरापेको देखिँदैन । विगतमा काला जातिमाथि ती देशमा के कस्ता घोर अन्याय भए ? यहाँसम्म कि दार्जिलिङमा पनि कुकुर र भारतीयलाई प्रवेश निषेध गरिएका ठाउँ थिए । उताको त कुरै छोडौँ, अस्ट्रेलियामा त्यहाँका आदिवासीको वंश समाप्त पार्न राज्यले उनीहरूका सन्तान छिनेको कति वर्ष भयो र ? अझै पनि त्यहाँको संविधानमा खास जातिका मानिसलाई मताधिकारबाट वञ्चित गर्न सकिने र त्यस्तो व्यक्तिको गणना नहुने गरी कानुन बनाउन सकिने संवैधानिक व्यवस्था छ (धारा २५) । १९६९ मा अमेरिकी सर्वोच्च अदालतले ‘अमेरिकी संविधान रंगका दृष्टिले अन्धो छ’ नभन्दासम्म त्यहाँ पनि जातीय विभेदको जगजगी देखिन्छ । तर, पराइ उक्साहटमा लागेर हामीले इतिहास धिक्कार्याैं । यो हाम्रा सबै कुरा खराब छन् भनी उनीहरूमध्येका केहीले हामीमध्येका केहीको मति भ्रष्ट गर्ने षड्यन्त्रको एक रूप त होइन ? नेपालीलाई हाम्रा मूल्य प्रणाली, हाम्रा व्यवस्था, हाम्रा सरकार, हाम्रा नीति र हाम्रा नेता सबै खराब छन्, उनीहरूका सब ठीक छन् भनी हामीमा भ्रम, कुण्ठा र घृणा पैदा गरेर आफ्नो मोहजालमा पार्ने खेल हो भनी किन नबुझ्ने ? यस्तै प्रस्तावनाले एकात्मक व्यवस्थालाई विभेद र उत्पीडनको स्रोत मानेको छ । संसारमा एक सय ७० भन्दा बढी देश एकात्मक छन्, के ती सबै एकात्मक देश विभेद र उत्पीडनका कारण र स्रोत हुन् ?
प्रारम्भिक
संविधानको धारा ४ को उपधारा (१) मा नेपाललाई धर्मनिरपेक्ष राज्य भनिएको छ । ०४७ सालमा पराइ संस्थाको संख्या र प्रभाव कम भएको र विश्वनाथ उपाध्यायजस्ता व्यक्तित्वको नेतृत्वमा संविधान बनेकाले पराइ संस्थाको प्रभाव पर्न सकेन । फलत: सामाजिक र सांस्कृतिक रूपमा नेपाललाई आफ्नो क्रिडास्थल र केही नेपालीलाई औजार बनाई प्रयोग गर्ने अन्तरंग सोच कार्यान्वित हुन सकेन । पछि पराइ संस्थाको संख्या पनि बढ्दै गयो, प्रभाव पनि बढ्यो र औजार पनि बढे । संसद्को घोषणासम्म आउँदा सरकारले के प्रस्ताव गर्‍यो र संसद्बाट के–के कुरा कसरी थपेर किन पारित गरियो भन्नेबारे केही कुरा पछि मात्र बाहिर आएको छ । सरकारको प्रस्ताव सरकार र संसद सचिवालयमा हुनैपर्छ ।
दोस्रो संविधानसभाले जनमत बुझ्दा कति प्रतिशत जनताले धर्मनिरपेक्ष भने र कतिले केही नलेख्ने भने वा कतिले अमुक राज्य बनाउन सुझाब दिए । त्यसको विवरण सार्वजनिक हुने नै छ । यसको वैधानिकताको पनि चर्चा हुने नै छ । संविधान जनताका नोकरले नभई जनताले नै बनाउने हुँदा जनमतविरुद्ध जाने अख्तियारी जनप्रतिनिधिलाई हुँदैन । यदि धर्मनिरपेक्षता बहुमत जनमतको सुझाब होइन भने कसको दबाब र प्रभाव हो तथा त्यसको प्रकृति के र मात्रा कति हो ? यदि जनमतविरुद्ध गएको हो भने सुझाब मात्रका भरमा त जनमतविपरीत पक्कै गइएन होला ? जनमत त्यही हो भने स्पष्टीकरण किन लेखियो त ? के स्पष्टीकरण फेरि अर्को स्थानको दबाब, प्रभाव वा सुझाब हो वा जनमतको कदर ?
धर्मनिरपेक्षता अंग्रेजी शब्दको गलत नेपाली अनुवाद हो । सेकुलारिज्म पादरी र राजाको संयुक्त निरंकुशता र अन्यायबाट जनतालाई बचाउन राज्यलाई रिलिजनबाट अलग गर्ने उपाय थियो । धर्म र रिलिजन फरक कुरा हुन् । धर्म भनेको धारण गर्न योग्य कुरा हो । यो जीवन पद्धति हो । धर्मभित्र न्याय, सत्य, कर्तव्य, प्रकृति र आस्था प्रणालीसमेत समाहित हुन्छ । आयुर्वेदको उपचार प्रणाली, कौटिल्यको राज्यपद्धति, नारद र याज्ञवल्क्यको कानुनी व्यवस्था र न्याय प्रणाली, जैमिनीको मिमांशा वा कानुन व्याख्याका नियम, गौतमको न्यायशास्त्र, पाणिनिको व्याकरणदेखि गणितीय ज्योतिषलगायत ज्ञान, विज्ञान, कर्म, साहित्य, कला, संगीतका विधा पनि धर्मका अंग हुन् । किनकि ती धारण गर्नयोग्य हुन् र धर्मशास्त्रमा उल्लेख छन् । साथै आस्था, भक्ति र विश्वास पनि यसका अंग हुन् । यसको सूची अझ लामो हुन्छ । यो रिलिजनजस्तो विश्वास प्रणाली मात्र होइन । यो एकल पुस्तकमा मात्र आधारित छैन । यसैले राज्य प्रणाली सेकुलर हुन सक्छ धर्मनिरपेक्ष हुन सम्भव हुँदैन । यो धर्मलाई अनुवाद गर्दा रिलिजन भनेकाले उत्पन्न भएको समस्या हो । कतिपयले धर्मलाई अफिम मान्छन् । तर, जसले यसो भने उनले धर्मशास्त्र पढेर होइन, रिलिजनको तत्कालीन करामत देखेर भनेका होलान् ।
धर्मनिरपेक्षताको कुरा गर्दा नर्वे, डेनमार्क र स्विडेनको संविधानका रिलिजनसम्बन्धी व्यवस्थाबारे छोटो जानकारी जरुरी हुन्छ । नर्वेको मूल्य प्रणाली खास विश्वास प्रणालीमा आधारित छ (धारा २) । राजा रिलिजनको खास मतको हुनुपर्छ (धारा ४) । नर्वेको खास राज्य रिलिजन छ र त्यसलाई पनि अरूलाई जस्तै राज्यको समर्थन प्राप्त हुन्छ (धारा १६) । राजाको उत्तराधिकारी हुनेले राजाको सहमतिविना विवाह गर्न पाउँदैन (धारा ३६) डेनमार्कको संविधानको धारा ४ अनुसार डेनमार्क पनि खास रिलिजनको खास मतलाई राज्यको रिलिजनको रूपमा स्वीकार गर्छ र त्यसको समर्थन राज्यबाट गरिन्छ । धारा ६ अनुसार डेनमार्कको राजा खास रिलिजनको खास मत मान्ने व्यक्ति हुनुपर्छ । धारा ६६ अनुसार त्यहाँको राज्य समर्थित मतसम्बन्धी रिलिजियस संस्थाको विधान त्यहाँको विधायिकाले बनाउँछ । धारा ६९ अनुसार राज्य समर्थित रिलिजियस मतसँग फरक धारणा राख्ने मतसम्बन्धी नियम ऐनबाट तय हुन्छ । स्विडेनको संविधानले विदेशी नागरिकमाथि अधिकार र स्वतन्त्रता सीमित गर्न सकिने व्यवस्थाको लामो सूचीमा धर्मसम्बन्धी स्वतन्त्रता पनि राखेको छ, (परिच्छेद २ २५) । स्विडेनको संविधानमा पनि खास रिलिजियस संस्थाको सिद्धान्तबारे ऐनबाट तय गरिने कुरा परिच्छेद ८ को धारा २ मा उल्लेख छ ।
बेलायतमा हाउस अफ लर्ड्समा रिलिजनको पनि प्रतिनिधित्व हुन्छ । त्यहाँकी रानी खास मतको हुनुपर्ने मानिन्छ । त्यहाँका प्रधानमन्त्री बन्न एकजनाले मत परिवर्तन गरेको र पदबाट मुक्त भएपछि पुरानै मतमा फर्केको चर्चामा आएको थियो । यसरी जुन देशका पराइ संस्था नेपालको सामाजिक र सांस्कृतिक जीवनमा प्रभाव पार्न चाहन्छन्, ती देशका संविधान कति धर्मनिरपेक्ष छन् त ? त्यस्ता देशका नागरिकले अन्तर्राष्ट्रिय गैरसरकारी संस्थाको नाममा काम गर्दा आफ्नो देशको संविधानले तय गरेको मत वा सम्प्रदायको निम्ति दबाब, प्रभाव पारेनन् होला त ? कि सुझाबमा नै चित्त बुझाए ? वा नेपालमा कार्यरत पराइ संस्था रिलिजन निस्पृह (एथिस्ट) वा साँच्चै सेकुलर व्यक्तिबाट सञ्चालित हुन् ? वा यहाँ आएका ती संस्थामा कार्यरत व्यक्ति एथिस्ट मात्रै वा साँच्चै सेकुलर छन् ?
नेपालको संविधानको धारा ४(१) को स्पष्टीकरणमा धर्मनिरपेक्ष भन्नाले सनातनदेखि चलिआएको धर्म, संस्कृतिको संरक्षणलगायत धार्मिक, सांस्कृतिक स्वतन्त्रता सम्झनुपर्छ भनिएको छ । यो स्पष्टीकरण लेख्नुपर्ने अवस्था किन आयो त्यसको चर्चा हुँदै गर्ला । पराइ संस्था र तिनका लागि मन र मत मिलाई काम गर्नेहरूको प्रतिक्रिया यो
स्पष्टीकरणका बारेमा के होला ? ती पनि सार्वजनिक हुँदै गर्लान् । रहस्य खोल्ने देशभक्त निस्कलान् कुनै दिन । जेहोस्, छिमेकमा अर्कै राजनीतिक परिस्थिति हँुदा संसद्को घोषणा र अन्तरिम संविधानमा यस्तो स्पष्टीकरण लेख्न आवश्यक रहेन । के त्यसवेला पराइ संस्था हाबी थिए र अहिले वातावरण दुई ध्रुवीय भएको हो ? यसको जवाफका लागि पनि वाल्मीकिकै प्रतीक्षा गराँै ।
पहिले नेपाली भाषालाई राष्ट्रिय भाषा भनी संविधानमा लेख्ने गरिन्थ्यो । यसपालि नेपाली सरकारी कामकाजको भाषा त रह्यो तर यसलाई राष्ट्रिय भाषा भनिएन । भारतमा मेकैलीले आफ्नो प्रभावका लागि भाषा संस्कृति र शिक्षामा आक्रमण गर्नुपर्ने बताएकाले त्यही ज्ञान यहाँ दिइएको त होइन ? देवनागरी लिपिमा भएकाले केही पराइलाई देवसँग आपत्ति भएको त होइन ? वा नेपाली भाषा सुदूर पश्चिमाञ्चलको सिञ्जा क्षेत्रबाट विकसित भएकाले यो भाषालाई राष्ट्रिय भाषा भन्न उपयुक्त मानिएन ? वा पराइ संस्थामा नोकरीका लागि आह्वान गर्दा प्रोत्साहित नगरिनेहरूले बढी बोल्ने हुँदा यसो गर्नुपरेको हो ?
मौलिक हक र कर्तव्य
यो शीर्षकबारे चर्चा गर्न धेरै मसी खर्च गर्न सकिन्छ । तर, यहाँ सांकेतिक चर्चा मात्र गरिनेछ । मौलिक हक नागरिक, व्यक्ति, मानिस र आवश्यक परे समुदायलाई प्रदान गर्ने गरिन्छ । अमेरिकी संविधान यसको उदाहरण हो । सकारात्मक विभेद, आरक्षण आदिको आफ्नै पक्ष विपक्ष हुन सक्छ, त्यसको चर्चा यो लेखको क्षेत्र होइन । यो शीर्षकमा नेपालीलाई सकेसम्मको कित्ता–कित्तामा विभाजन गरिएको छ । अरू देशका मानिसलाई कित्ता–कित्तामा बाँड्नु उपनिवेशको चरित्र हुने गथ्र्याे ।
के मधेसी, पिछडा वर्ग र दलित भनिएका सबै अनार्य हुन् ? धारा १८ (३) को प्रतिबन्धात्मक वाक्यले त्यही अर्थ दिन्छ ? त्यही जात, थरका मानिस भारतमा आर्य हुने तर नेपालमा आर्यको श्रेणीमा नपर्ने विभाजन गरिएको छ ।
यो संविधानमा धर्म, संस्कृति, प्रथा, परम्परा, संस्कार र प्रचलनबारे कतै नकारात्मक त कतै सकारात्मक रूपमा प्रस्तुत गरिएको छ । यी शब्द असल र खराब दुवै हुने गरी ठाउँठाउँमा चर्चा छ । नकारात्मक रूपमा उल्लेख गर्दा अन्धविश्वास, रुढि वा विकृतिजस्ता शब्दको विकल्पको रूपमा प्रयोग गरिएको छ । यस मुलुक वा यसको सेरोफेरोमा जन्मिएका, विकसित भएका र अत्यधिक मानिसले मान्ने र सम्मान गर्ने धर्मप्रति पराइ संस्थाको दृष्टिकोण के हुन्छ होला त ? यहाँका धर्म, प्रथा, परम्परा, संस्कार, प्रचलनलाई खराब देखाए उनीहरूको प्रभाव विस्तार सरल हुने हो ।
स्मरण रहोस्, संस्कृति &