
﻿रेणुका काउचा मगर, बाग्लुङ ३
समानुपातिक मुद्दामा पार्टी र जनजातिबीच फरक खालको बुझाइ छ । पार्टीले सम्पूर्ण जातजातिलाई समेट्ने गरी समावेशी समानुपातिक प्रणाली भनिरहेको छ भने हामी जातीय जनसंख्याका आधारमा पूर्ण समानुपातिक हुनुपर्छ भनिरहेका छौँ । हामी महाधिवेशनमा पनि यसलाई उठाउनेछौँ । पार्टी सभापतिको निधनपछि पार्टी अस्तव्यस्त भएको छ । यस्तोमा हुन गइरहेको महाधिवेशनमा सबल नेतृत्व चयनमा ध्यान पुर्‍याउनु जरुरी छ ।
पछिल्लो समयमा युवा नेतृत्वको सवालमा पनि जोडदार बहस सुरु भएको छ । कुरा उठाएर मात्र हुँदैन, त्यसलाई तार्किक निष्कर्षमा पुर्‍याउनु पनि जरुरी छ । महाधिवेशनबाट युवा नेतृत्व तहमा आउनैपर्छ । पार्टीभित्र भागबन्डा र गुटको राजनीति पनि निकै मौलाएको छ । युवाले यो गुटको पर्खाल भत्काउनैपर्छ ।
यतिखेर युवाको विदेश पलायन डरलाग्दो छ । दैनिक बिदेसिने युवाको लर्को यतै स्वदेशमै रोजगारी सिर्जना गरी रोक्न सकिएन भने त्यसको परिणाम भयावह हुनेछ । बिदेसिएका युवाले पठाएको रेमिट्यान्स गनेर मात्र हुँदैन । हामीले युवा जनशक्तिलाई स्वदेशमै व्यवस्थापन गर्न सक्नुपर्छ । त्यसका लागि कृषि, पर्यटन र औद्योगिकीकरणलाई प्राथमिकता दिएर उपयुक्त नीति तर्जुमा गर्न सक्नुपर्छ । त्यसैले अबको महाधिवेशनमा हामी यिनै मुद्दालाई एजेन्डाका रूपमा सशक्त ढंगले उठाउनेछौँ ।
भागबन्डाको राजनीति अन्त्य हुनुपर्छ
कल्याण गुरुङ महोत्तरी–६
लोकतान्त्रिक पार्टीभित्र छनोटको स्वतन्त्रता हुनु स्वाभाविकै हो । यसलाई हामीले लोकतान्त्रिक पद्धतिकै एउटा सुन्दर पक्ष मान्नुपर्छ । आफ्नो प्रतिनिधि आफैँले छान्ने राजनीतिक पद्धतिले संगठनलाई मजबुत नै बनाउँछ । तर, पछिल्लो समयमा प्रतिशत नै तोकेर भागबन्डा लगाउने जुन अपसंस्कार पार्टीभित्र मौलाएको छ, त्यसलाई भने अन्त्य गर्नैपर्छ ।
यतिखेर सम्पूर्ण नेपाली जनताका प्रतिनिधिद्वारा निर्मित संविधान कार्यान्वयनको ठूलो चुनौती खडा छ । युवा जनशक्ति पलायनको अर्को चुनौती पनि छ । हामीले एकातिर संविधान कार्यान्वयनको चुनौती पन्छाउनु छ भने अर्कातिर युवा पलायन रोक्नु छ । त्यसका लागि उत्पादनका चार साधन जमिन, श्रम, पुँजी र प्रविधिको उच्च तालमेलबाट कृषि क्रान्ति गरी देशमै रोजगारीको व्यवस्था मिलाउनुपर्छ । देशकै पुरानो र ठूलो पार्टी कांग्रेसलाई थप सशक्त र मजबुत बनाउन पार्टीभित्र भावनात्मक एकता जरुरी छ । अबको तेह्रौँ महाधिवेशनबाट पार्टीमा भावनात्मक एकता कायम गर्नुपर्छ ।
युवाको सबल उपस्थिति होस्
भीम श्रीष, बाग्लुङ– २
१३औँ महाधिवेशनको संघारमै पुगिसक्दा कांग्रेसभित्र नीतिमाथि भन्दा नेतामाथि बहस चुलिएको छ । तलदेखि माथिसम्म यस्तै प्रवृत्ति हाबी भइरहेको देखिन्छ । तलदेखि माथिसम्म पार्टीनीतिका पक्षमा बहस गर्ने नेता, कार्यकर्ता पछाडि परिरहेको अवस्था छ । यतिखेर देशका भर्भराउँदा युवाशक्ति बिदेसिन बाध्य भइरहेका छन् । स्वदेशमा नयाँ रोजगारी सिर्जना हुन सकिरहेको छैन । त्यसैले अबको कांग्रेस महाधिवेशनबाट नेतामुखी बहस अन्त्य गरी नीतिमुखी बहस अघि बढाउनुपर्छ । देशभित्रै रोजगार वृद्धिका लागि नीति तथा योजना ल्याउनुपर्छ ।
यतिखेर पार्टी अनेक गुट, उपगुटमा बाँडिएको छ । पार्टीभित्रको गुटबन्दीलाई पनि हामीले यही महाधिवेशनबाट अन्त्य गर्नु छ । यो वा त्यो गुट भन्ने होइन, सबैलाई समेट्न सक्ने नेता नेतृत्वमा आउनुपर्छ । अहिले युवा नेतृत्वको विषयमा पनि बहस भइरहेको छ । सबैमा सबै युवा नै आउनुपर्छ भन्ने त होइन, तर पुरानो पुस्ताले बिस्तारै युवालाई नेतृत्व हस्तान्तरण गर्दै विश्राम लिएर संरक्षक तथा सल्लाहकारको भूमिकामा बस्नु उपयुक्त हुन्छ । त्यसैले यो महाधिवेशनबाट युवाको सबल उपस्थिति होस् भन्नेमा हाम्रो विशेष जोड हुनेछ ।