
﻿नेपाल सरकारले ल्याउको ०७३/७४ को नीति तथा कार्यक्रममा ‘जलवायु परिवर्तनसँग जुध्नका लागि जलवायु परिवर्तनअनुकूलका कार्यक्रम अघि बढाउँदै जलवायु स्मार्ट गाउँको अवधारणा क्रमश: कार्यान्वयन गरिनेछ’ भन्ने उल्लेख छ । हालकै नेपाल सरकारको बजेट भाषणका क्रममा यो कार्यक्रमलाई कसरी कार्यान्वयन गरिन्छ भन्नेबारे कुनै उल्लेख गरिएको छैन, तथापि जलवायु गाउँको अवधारणाबारे केही प्रस्ट पार्नु सान्दर्भिक देखिन्छ ।
जलवायु स्मार्ट गाउँ बनाउन शिक्षा, स्वास्थ, पूर्वाधार विकास, वन, जलस्रोत आदि सबै क्षेत्रमा काम गर्नुपर्ने हुन्छ । तर, नेपालका गाउँहरू मुख्यत: कृषिमा निर्भर भएका कारण जलवायु स्मार्ट गाउँको अवधारणामा जलवायुमैत्री कृषिलाई प्राथमिकता दिइएको छ । नेपालको सन्दर्भमा कृषि क्षेत्रमा जलवायुमैत्री कृषि प्रविधि अवलम्बन गर्न सकियो भने गाउँहरू जलवायु स्मार्ट बन्ने दिशामा अग्रसर हुन्छन् ।कुनै गाउँलाई जलवायु स्मार्ट गाउँ बनाउन के–कस्ता गतिविधि गर्न सकिन्छ ? नेपालको सन्दर्भमा ६ वटा मापदण्ड प्रयोग गर्न सकिन्छ :
१. मौसममैत्री : कुनै पनि प्रविधि मौसममैत्री हुनका लागि अनुकूलन मौसम भएका वेला नाफा हुने र मौसम अनुकूलन नभएको खण्डमा पनि नोक्सान कम गर्ने हुनुपर्छ । उदाहरणका लागि बाली बिमालाई लिन सकिन्छ किनभने बाली बिमामार्फत मौसम परिवर्तनका कारण हुने जोखिमबाट कृषकलाई जोगाई अनुकूलन क्षमता बढाउन सकिन्छ । त्यस्तै, मौसमसम्बन्धी सूचना र सल्लाहलाई किसानले बुझ्ने भाषामा उपलब्ध गराउने, परिवर्तन भएको मौसम सुहाउँदो नयाँ बालीको पहिचान र प्रवद्र्धन गर्ने, बाली विविधीकरण गर्नेजस्ता गतिविधिलाई मौसममैत्री क्रियाकलाप भनिन्छ ।
२. पानीमैत्री : जलवायु परिवर्तनले गर्दा नेपालका धेरैजसो जिल्लामा लामो समयसम्म खडेरी पर्ने र ठूलो वर्षासँगै खेतीयोग्य जमिन जलाम्य हुने स्थिति सिर्जना भइरहेको छ । जलवायुको यस्तो किसिमको असरसँग अनुकूलन क्षमता बढाउन पानी कम भएका वेला सुक्खा सहन सक्ने बालीको खेती र पानी धेरै भएका वेला पानी जमेको सहन सक्ने खेती प्रविधि अवलम्बन गर्नुपर्छ । त्यसैगरी बढी भएको पानीलाई पोखरी अथवा ट्यांकीमा संकलन गर्ने, संकलन गरेको पानीलाई पानीको उत्पादकत्व बढाउने थोपा सिँचाइजस्ता प्रविधि प्रयोग गर्ने, खेर गएको पानीको पुन: प्रयोग गर्नेजस्ता क्रियाकलाप जलवायु स्मार्ट गाउँमा गर्न सकिन्छ ।
३. कार्बनमैत्री : जलवायु स्मार्ट गाउँमा कार्बन उत्सर्जन कम गर्ने र माटोमा कार्बनको सिक्वेस्टेसन गर्न सहयोग गर्ने क्रियाकलापलाई प्राथमिकता दिनुपर्ने हुन्छ । हामीले शून्य र कम खनजोतमा गरिने खेती प्रविधि, बालीको अवशेष व्यवस्थापन, छापो हाल्ने प्रविधि, कृषिवन, बगैँचाको स्थापना, एक वर्षीय बालीको सट्टा बहुवर्षीय बालीको प्रयोगजस्ता प्रविधि वा व्यवस्थापन पद्धतिको अवलम्बन गराई कार्बनको उत्सर्जन कम गर्ने र माटोमा कार्बनको सिक्वेस्टेसन बढाउने काम गर्न सक्छौँ । शून्य खनजोतजस्ता प्रविधि किसानलाई अचम्म लाग्न सक्छ तर अनुसन्धानले शून्य खनजोत प्रविधिबाट खेतीपाती गर्दा मजदुर कम लाग्नुका साथै समयमै खेती गर्न सकिने भएकाले लागत घटाउन र उत्पादन बढाउन पनि सहयोगी हुने पत्ता लगाइसकेका छन् ।
४. खाद्यतत्त्वमैत्री : हामीले बालीमा मल प्रयोग गर्दा प्रतिकिलोग्राम नाइट्रोजन मलबाट २.७ किलो कार्बनडाइअक्साइड निस्कन्छ । हुन त नाइट्रोजन मलको मुख्य स्रोत मानिने युरिया मल हाम्रो देशका किसानले प्रशस्त मात्रामा प्रयोग गर्न पाएका छैनन् तर पनि जति किसानले प्रयोग गरेका छन्, उनीहरूमा आवश्यक ज्ञानको अभावले उचित ढंगले युरिया मल प्रयोग नगरी बिरुवालाई चाहिने मात्रा भन्दा कम अथवा बढी प्रयोग गर्छन् । चाहिनेभन्दा बढी मल प्रयोग गर्दा एकातिर लागत बढी लाग्ने र अर्कोतर्फ हरितगृह ग्यास उत्सर्जन भई जलवायु परिवर्तनमा असर पार्ने भएकाले बिरुवालाई चाहिने मात्रामा मात्र युरिया मलको प्रयोग गर्न सक्नु खाद्यतत्त्वमैत्री मानिन्छ । भकारो तथा मलखाद सुधार, बालीचक्रमा कोसेबालीको प्रयोग र भूक्षय रोक्नेजस्ता प्रविधिबाट माटोको उर्वराशक्ति सुधार गर्ने कार्यक्रम जलवायु स्मार्ट गाउँका लागि अभिन्न अंग हुन सक्छ । यसका अतिरिक्त लिफ कलर चार्ट, ग्रिन सिकरजस्ता उपकरणको प्रयोग गरी बिरुवाको कुन अवस्थामा कति मात्रामा युरिया मल प्रयोग गर्नुपर्छ भन्ने थाहा पाउने प्रविधि पनि बिस्तारै अघि बढाउनुपर्ने हुन्छ ।
५. ज्ञान तथा सीपमैत्री : जुन प्रविधि किसानले सहजै बुझ्छन् र खेतबारीमा प्रयोग गर्न सक्छन्, त्यस प्रविधिलाई ज्ञान तथा सीपमैत्री प्रविधि भनिन्छ । असजिला र धेरै जटिल प्रविधि किसानले सजिलै अवलम्बन गर्न सक्दैनन् र गरे पनि दिगो रूपमा प्रयोगमा नआउन सक्छन् । त्यसैले जलवायुमैत्री गाउँमा प्रयोग गरिने प्रविधि किसानका सीप र अनुभवअनुरूप हुनुपर्छ । यसका लागि जलवायु कृषक पाठशाला, कृषक अन्वेषण मञ्चजस्ता कार्यक्रम गर्न सकिन्छ ।
६. श्रम अथवा इन्धनमैत्री : जलवायु स्मार्ट गाउँमा सकेसम्म कम इन्धन खपत हुने, बढीभन्दा बढी नवीकरणीय ऊर्जाको प्रयोग गर्न सकिने र कम मजदुर लाग्ने खालको प्रविधिलाई प्रथमिकता दिइन्छ । यस सन्दर्भमा पनि शून्य वा कम खनजोत प्रविधि उपयुक्त देखिन्छ । यसका अतिरिक्त डिजेल प्रयोग गरेर सिँचाइ गर्नुको सट्टा सौर्य ऊर्जाको प्रयोगबाट सिँचाइ गर्ने, साना औजार र मसिनको प्रयोग गर्नेजस्ता प्रविधि श्रम अथवा इन्धनमैत्री प्रविधि हुन सक्छन् ।(अधिकारी जैविक विविधता, अनुसन्धान तथा विकासका क्षेत्रमा कार्यरत छिन्)
तपाईंलाई अधिकारीको विचार कस्तो लाग्यो ?    पछि प्रतिक्रिया, आफ्नो नाम र ठेगानासमेत टाइप गरी ३३६२४ मा एसएमएस गर्नुहोस्, प्रतिक्रिया प्रकाशित हुनेछ ।