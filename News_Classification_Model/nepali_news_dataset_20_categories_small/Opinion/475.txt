
﻿अदालत लोकतन्त्रको मेरुदण्ड हो । अदालत बिनाको लोकतन्त्र कल्पना पनि गर्न सकिँदैन । लोकतन्त्र नरहे अदालत तानाशाहको अह्राउटे संस्था हुन्छ, जो बिगतको अनुभवले पनि सिद्ध गरेको छ । विश्‍वका जुन जुन मुलुकमा लोकतन्त्र छैन त्यो मुलुकका अदालत तानाशाहको छाँयामा पर्छन र अदालतले स्वतन्त्र भुमिका निर्वाह गर्न सक्दैन । यस अर्थमा लोकतन्त्र केवल जनताले स्थापना गर्न सक्छन, त्यसकारण यसको पहिलो स्वामित्व जनताको नै हुन जान्छ ।
अब ती जनता भनेका को हुन् ? यो प्रश्‍न अहिले नेपालको सन्दर्भमा यक्ष प्रश्‍नको रुपमा खडा भएको छ । टायर बालेर बाटो रोक्ने पनि जनता हुँ भन्छ । टायर बालेको पनि जनताकै लागि भन्छ । गन्तव्यमा जान नपाएर भोकभोकै पर्ने पनि जनता नै हुन् । त्यस्तै अदालतको सन्दर्भमा न्यायप्रार्थी भै अदालत आउने सेवाग्राही नै अदालतको मुल लक्ष्य हो । सेवाग्राहीको सन्तुष्टि नै अदालतले आफ्नो सन्तुष्टि सम्झनुपर्छ । सेवाग्राहीले न्यायको अनुभूति नगरे अदालतको सारवस्तुमा समाप्‍त हुन्छ । अदालतबाट जनतामा न्यायको अनुभूति गराउनु सक्नु नै अदालतको मूल सम्पति आर्जन मानिन्छ ।
न्याय प्राप्‍तिको लागि वकिल, कर्मचारी तथा न्यायाधीश सबैको भूमिका महत्वपूर्ण हुन्छ तथापी न्यायाधीशको भुमिका नै प्रधान भुमिका मानिन्छ । त्यसकारण त्यो प्रधान भूमिका निर्वाह गर्नका लागि विभिन्‍न समूहबाट न्यायाधीशमा जानका लागि धेरै व्यक्ति (सबै होइन) लालायित हुन्छन् । ती समूह न्यायाधीशका लागि जान आफू यस मानेमा उचित भएको तर्क दिइरहेको जनमानसले बुझेका छन् ।
अदालतभित्रका समूहहरू
यो समूहले न्यायाधीश नियुक्ति हुने पद हो, बढुवा हुने निजामती पद होइन भन्‍ने कुरालाई स्वीकार गर्दैन । हामी लोकसेवा आयोग पास गरेर आएका हौ, हामीले व्यवहारिक ज्ञान पनि जानेका छौ । पढाइमा अब्लल ठहरिएका कर्मचारीहरुबाट नै क्रमश: बढुवा हुँदै सर्वोच्च अदालतसम्म पुग्न पाउनु पर्छ । लोकसेवामा असफल हुने एकै पटक न्यायाधीश हुने अनि लोकसेवा आयोग पास गर्ने अधिकृत मात्रै !
अदालत भनेकै हामी कर्मचारीबाट सञ्‍चालित हुन्छ । यसमा अरुको प्रवेश भनेको हाम्रै भाग खोस्नु हो । अदालतका कर्मचारी पहिलो प्राथमिकतामा पर्नुपर्छ भन्‍ने भनाई राख्दै कालोपट्टी बाध्ने, विरोध गर्ने र प्रधान न्यायाधीशमा दवाव दिन गएको पनि विगत दिनमा देखियो र यो समूहलाई बढी प्राथमिकता दिइरहेको यथार्थ पनि हो ।
सरकारी वकिल समूह
यो समूहका अधिकृतहरु आफूलाई निरिह बनाइने गरिएको महशुस गर्छन् । नेपाल सरकारको मुद्दामा अहोरात्र खटिएर बहस पैरवी गर्ने सरकारी वकिलको संरक्षण हुने सकेको छैन । अदालतको प्राथमिकता सरकारी वकिल भन्दा आफ्नै अदालतको अधिकृतलाई बढी दिइने गरिएको छ । यस अघि नियुक्त हुन भएको 60 जना जिल्ला न्यायाधीशको नाम पढेमा आफै छर्लङ हुन्छ । इजलासमा बहस गर्ने सरकारी वकिल भन्दा इजलास अधिकृत बढी न्यायाधीश हुनु के संयोग मात्र हो र ? सरकारी वकिलको संरक्षण गर्नु पर्ने मुल दायित्व रहेको महान्यायाधिवक्त्ता पद हो । यो पदले न्यायपरिषदमा प्रतिनिधित्व गरेको छैन । महान्यायाधीवक्ताले प्रधान न्यायाधीशसँग सरकारी वकिल र अदालतका अधिकृत दुवैलाई एउटै समूह मानी वरिष्‍ठताको वरियता क्रम वा कुनै मापदण्डको आधारमा नियुक्ती गरौ भन्‍न सकेको र त्यस्तो परिणाम आउन सकेको छैन । अपवादमा केही सम्मानित भूमिका निर्वाह गरेका महान्यायाधिवक्ताहरु बाहेक धेरै जस्तोले आफुलाई पार्टीको कार्यकर्ता भन्‍न रुचाउछन । पार्टीको ट्रेड युनियनको सिफारिस नै सरकारी वकिलको मुल्याक‌न आधार भएपछि अब के लेखी रहन पर्‍यो र ?
कानून व्यवसायी समूह/बार समूह
यो समूह कानुनको अभ्यासमा जननी मानिन्छ । यो समूहमा रहेका वकिलहरु देवानी, फौज्दारी, वाणिज्य रिट सबै क्षेत्रमा अनुभव सम्हालेका व्यक्तिहरुको समूह हो । यो समुहका वकिलहरु विभन्‍न तहका न्यायाधीश, संवैधानिक निकाय र राजनीति क्षेत्र सबैमा प्रतिनिधित्व गराउन सफल छ । अन्य समूहमा काम गरीसकेका पूर्व सरकारी वकिल तथा दुवै न्यायाधीश समेत (सर्वोच्च अदालतको बाहेक) यस क्षेत्रमा रहेका छन । हिजोका दिनमा कलेज पढदा प्रहरी रिर्पोट बिग्रन्छ कि ? पञ्चायती व्यवस्था विरोधी भन्छन की ? भन्‍ने डर मान्‍नेहरु कर्मचारी सेवामा लागे, मुलुकको शासन व्यवस्था बदल्नेहरु वकालतमा आएका छन । मुलुक परिवर्तनको बाहक र कानुनी जनशक्तिको उत्पादनकर्ता बार (वकिलहरु) लाई न्यून संख्यामा र पहुँच हुनेहरु मात्र यसमा प्रवेश गरेका छन् । बारको प्रतिनिधित्वको कुरा आएपछि आचरण विपरित ठुलो जमात विरोधमा उत्रन्छ ।
वकिल वा वकालत पेशा ठुलो जिम्मेवारीको पेशा हो, न्यायाधीशले गरेको गल्ती अर्को तहबाट सच्चीन सक्छ तर वकिलको त्रुटी भएमा विना अपराध जेलमा थुनिन वा कसैको घरबाट जान सक्छ । यस्ता व्यवसायिक रुपमा सफल र इमान्दार वकिललाई राज्यले समेटेको अनुभव छैन । यो समुहले अदालतको कल्पना हामी बिना सम्भव हुदैन भन्‍ने सोच राख्दछ अदालतको खबरदारी गर्दछ तर अपनत्वको महशुस गर्न सकेको छैन ।
कस्ता व्यक्ति न्यायाधीशमा जाने, लाने व्यवस्था गरिनु पर्छ ?
धन आय आर्जन र रोजगारीको लागि मात्र न्यायाधीशमा जाने होइन ।
जागिरको डर लाग्ने, निर्भिक फैसला आदेश गर्न, निर्णय गर्न डराउनेहरु न्यायाधीशमा जाने होइन ।
पढ्न अल्छी गर्ने, अध्ययनशिल नहुने व्यक्ति, एउटा न्यायाधीशले जान्‍नै पर्ने आधारभूत कुरा थाहा नहुने व्यक्ति न्यायाधीशमा जाने होइन ।
जीवनको मार्ग सत्य न्यायमा समर्पित हुन नसक्ने र सामान्य जीवन यापनबाट राज्यलाई योगदान दिने मनसाय नभएका व्यक्ति न्यायाधीशलाई योग्य हुदैनन् ।
परीक्षा प्रणालीबाट योग्य न्यायाधीश छनौट हुन सक्दैन । परीक्षण इमान्दारीता र निर्भिकपनको हुनुपर्दछ, घोकन्ते विद्या र सामान्य ज्ञानको (हिमालको उचाई, तालको गहराई जस्ता) होइन ।
मलाई न्यायाधीश चाहियो भनेर भनसुन गर्ने व्यक्तिलाई न्यायाधीश बनाइने सूचीबाट हटाई दिनुपर्छ ।
राज्यले योग्य व्यक्तिको छनौट गरी न्यायाधीशमा गइदिन आग्रह गर्नुपर्छ । किनकी योग्य व्यक्ति न्यायाधीश चाहियो भनी चाकरी गर्न जादैन ।
योग्य व्यक्ति भन्दा कसले बढी आफ्ना मान्छे घुसाउने प्रतिस्पर्धा अहिले चल्दै छ यस्तो अवस्थामा योग्य न्यायाधीश होइन जागिरेको भीड हुन जान्छ ।
योग्य र इमान्दार व्यक्ति जो कहाँ भएपनि बिना भेदभाव यस्ता व्यक्तिलाई अवसर दिनुपर्छ ।
न्यायालय कस्तो बनाउने ?
मासु बेच्दै गरेको कसाई एकछिन पुराण सुन्‍न गयो भने अब मासु बेच्दिन भन्‍ने भाव पलाउन सक्नुपर्छ । फलाम पनि चुम्बकसँगको संसर्गले सबै फलाम चुम्बक बन्दछन । त्यसकारण न्यायपालिका भित्र यस्तो वातावरण बनाउ कि यहाँ प्रवेश गर्नेले सम्मानपूर्वक मन्दिरमा प्रवेश गर्दा शिर झुकाए झै श्रद्धाले शिर झुकाओस । कसैले अदालतभित्र अवाञ्छित गतिविधि पनि हुन्छन भन्यो भने जनमानसमा यसको दिमागी हालत ठीक रहेनछ भन्‍ने ठान्‍ने वातावरण बना‍औ । अहिलेका सेवाग्राही अदालत प्रति के धारणा राख्छन त्यो पनि
बुझौ । जस्तोसुकै खराब मनसाय भएको व्यक्ति पनि न्यायालयको सेवामा प्रवेश गरेपछि त्यहाँको सतसंगबाट असल व्यक्ति बन्‍ने वातावरण होस, त्यसपछि जनताले भन्‍ने छन- अदालत हाम्रो हो र अदालतले भन्‍ने छ- हामी जनताका हौ । व्यक्ति केही होइन, उसको वातावरणले नै उसको भूमिका निर्धारण गर्दछ । पानीको थोपा तातेको फलाममा पर्नाले नाम मात्र पनि रहदैन, त्यही थोपा कमलको पत्रमा पर्नाले मोती झै शोभायमान हुन्छ र त्यही थोपा (जलविन्दु) स्वाती नक्षत्रमा समुन्द्रको सीपीमा परेर मोती हुन्छ । त्यो पानीको थोपा तपाई न्यायाधीश हो, तपाई के मा बस्न रुचाउनुहुन्छ ? भर्तृहरि नीतिको 67 औं श्‍लोक पढनुस त-
संतप्‍तायसि संस्थितस्य पयसो नामापि न ज्ञायते ।
भुक्ताकारत्या तदेव नलिनीपत्रस्थितं राजते ।।
स्वात्यां सागरशुक्तिमध्यपर्तितं तन्मौक्तिकं जायते ।
प्रायेणाधम मध्यमोत्तमगुणा: संगर्गतो जायते ।।