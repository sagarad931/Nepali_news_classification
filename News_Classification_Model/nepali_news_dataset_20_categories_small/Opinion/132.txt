
﻿ईश्वर अर्याल
हरेकपटक नेपाल भारतबीच जब सन्धि-सम्झौताको कुरा गरिन्छ, त्यहाँ भारतले नेपाललाई दिने आर्थिक सहयोग, अनुदान र ऋण पहिलो बुँदामा हुन्छ । भूकम्पलगत्तै भारतले दिने भनेको एक बिलियन डलर आर्थिक सहयोगसहितको प्याकेज भारतले एकतर्फी घोषणा गरे पनि ल्याउनका लागि चाहिने सहमतिको चरण धेरै हुन्छन् ।
हरेकपटक उच्चस्तरीय भेटघाट हुँदा त्यही कुरा दोहोर्याइन्छ । जनतालाई कति सहयोग हो, कति ऋण हो भनेर जानकारी दिन न यता सरकारले आवश्यक ठान्छ, न त भारतले नै त्यो प्याकेज कसरी र कुन प्रक्रियामा नेपाल भित्रने हो स्पष्ट पारिदिन्छ । हामी कहिले सहयोग गर्यो भनेर भारतप्रति नतमस्तक हुन्छौं र कहिले अझै दिएन भनेर आक्रोशित पनि ।
एकपटक घोषणा गरेको उक्त सहयोग प्याकेज यता आउन नपाउँदै सयौंपटक अन्तर्राष्ट्रिय मञ्चमा विज्ञापन भइसकेको हुन्छ । मोदी जापान गए, अनि नेपालीलाई पैसा दिएको कुरा गरे, अरब आए, उही कुरा, संसारको जुनसुकै कुनामा गए, एउटै कुरा मात्र गर्छन्, नेपालबारे त्यो हो, ‘नेपालको दुःखमा भारतको पनि आँसु र्झछ, त्यही भएर त हामीले एक बिलियन डलर दियौं । नेपालको बडे भाइ हो भारत, भारत बुद्ध भूमि हो, हामी शान्तिपि्रय भएकाले हामीले नेपालमा शान्तिको कामना गर्छौं ।’
उनले उता उसो भन्दै गर्दा, राहत नपाएर र उपचार नपाएर भूकम्पपीडित मरिसकेका हुन्छन् । जनताले सरकारलाई राहतको पैसा खायो भनेर हैरान पार्छन्, उता सरकारले घोषणा गरिएको उक्त रकम ल्याउन चासो पनि दिएको हुन्न, वार्ता भइराखेको छ, भनिदिन्छन् । आउँदै नआएको पैसा दाताबाट उठाउन सक्षम भयो भनेर अर्थमन्त्रीले विदेशबाट पुरस्कार कुम्ल्याइसकेका हुन्छन् ।
वास्तवमै यो सिलसिला के हो र कसरी चल्छ भन्ने कुरामा हामी अनभिज्ञ छौं । हामीलाई पैसा घोषणा गरेको मात्र थाहा हुन्छ, न त्यो पैसा हामीसँग आउँछ, न त हामीलाई थाहा नै हुन्छ, कहाँ गयो भनेर । सब कागजमा र मिडियामा मात्र फैलन्छ । अनि, हाम्रा आशा र भएको यथार्थ मिल्दैनन्, हामी फेरि चिच्याउँछौं, त्यत्रो पैसा कहाँ गयो ?
भूकम्प गइसकेको करिब १० महिनापछि प्रधानमन्त्रीको राजकीय भारत भ्रमणमा फेरि पनि उही सहयोग प्याकेजबारे दोहोर्याएर वक्तव्य आउनु माथि उल्लेख गरिएकोबाहेक केही होइन । यो कुनै पनि रुपमा आउन सक्छ या नआउन पनि सक्छ, या आयो भने जनतासामु नपुग्न पनि सक्छ । तर महत्त्वपूर्ण कुरा के हो त भन्दा प्याकेज घोषणा हुने बित्तिकैको दिनदेखि हामी भारतको ऋणी बन्यौं, राष्ट्रिय रुपमा पनि र अन्तर्राष्ट्रिय रुपमा पनि । यही सहयोगलाई दोहोर्याएर, तेहेर्याएर भारतले अन्तर्राष्ट्रिय समुदायमा फलाकिरहन्छ । हामीले एक सुको नपाए पनि हामी त्यही दिनदेखि भारतको ऋणी बन्यौं, जुन दिन भारतले घोषणा गर्‍यो ।
तब त भारतीयले पनि हामीलाई हेप्छन् । यति दियो र उति दियो हाम्रो देशले तँलाई, तँ गरिब छस्, हामी धनी छौं, यी कुरा पंक्तिकारले पनि धेरै व्यहोरेको छ । जनताको लेभलमा मात्र होइन, उच्चस्तरीय राजनैतिक स्तरमा पनि यिनै कुरा गरिन्छन्, अनि हेपिन्छन् हाम्रा नेताहरू पनि । नचाहँदा नचाहँदै हेपिन तयार हुन्छन्, त्यस्तो प्रकारको हेपाइलाई हामी गुलामी भन्छौं । अनि, हामीमा फेरि ‘कसले बढी राष्ट्रवादको खरानी घस्ने’ भन्ने प्रतिस्पर्धा हुन्छ । जसले जिते पनि उसलाई कागजी ऋणको भारी बोकाइन्छ, फेरि गुलामी सुरु हुन्छ । यो प्रक्रिया अनन्तसम्म जान्छ । हामी स्वाभिमान खोज्छौँ, त्यतिबेलै उसले तमसुक खोज्छ, अनि हामी फेरि नतमस्तक ।
यस्तो किन चल्छ ?
यसको सजिलो उत्तर छ । भारतले नेपाललाई केही नदिईकनै ‘बडेभाइ’को पगरी गुथिरहन चाहन्छ । भारतले कहिल्यै चाहन्न, युएनओले जारी गर्ने मानव विकास सूचकांकमा नेपालमाथि परोस्, यदि यसो भयो भने उसलाई अन्तर्राष्ट्रिय रुपमा घाटा हुन्छ ।
नेपालीको जीवनस्तर माथि जानु भनेको उसलाई विश्व विकास बैंकले नपत्याउनु हो । खर्बौं डलर आणविक कार्यक्रममा खर्च गरिरहेको भारतले अन्तर्राष्ट्रिय समुदायमा आफ्ना नागरिकहरू विश्वकै गरिब छन् भनेर हल्ला पिटिएको सुन्न चाहँदैन । गरिब किसानहरू बोकेर आणविक कार्यक्रम चलाउनु भनेको उत्तर कोरियाको बाटो हिँड्नु हो भन्ने थाहा छ, त्यसैकारण भारत आफ्नो गरिबी लुकाउन चाहन्छ । यसो गर्नलाई सजिलो उपाय छ, नेपाललाई गरिब देखाउनु ।
भारत नेपालभन्दा गरिब देखियो भने उसलाई लाजको मर्नु हुन्छ । अनि दिइएको आर्थिक सहयोगलाई भर्याङ बनाएर नेपालको आर्थिक, राजनीतिक र सांस्कृतिक क्षेत्रमा हस्तक्षेप गर्न पनि सजिलो हुन्छ । त्यसैले भारत दुई तरिकाबाट काम गरिरहेको छ, पहिलो तरिका हो, दिइएको सहयोग प्याकेजमा आफ्ना सर्त घुसाएर लक्षित वर्गसम्म पुग्न नदिने, अर्को हो सहयोग प्याकेज घोषणा गर्न नछोड्ने ।

भारतले नेपाललाई केही नदिईकनै ‘बडेभाइ’को पगरी गुथिरहन चाहन्छ । भारतले कहिल्यै चाहन्न, युएनओले जारी गर्ने मानव विकास सूचकांकमा नेपालमाथि परोस्, यदि यसो भयो भने उसलाई अन्तर्राष्ट्रिय रुपमा घाटा हुन्छ ।

यो कहिलेसम्म चल्छ ?
यो त्यस बेलासम्म मात्र चल्छ, जबसम्म हाम्रै युवाको पौरखी हातप्रति हाम्रा शासकको विश्वास हुन्न । हामीसँग उदाहरण पनि छ, त्रिभुवन अन्तर्राष्ट्रिय विमानस्थलको व्यवस्थापन भारतीय कम्पनीलाई जिम्मा दिने हल्ला चलेका बेला हाम्रै मन्त्रीले नेपालमा त्यस्तो प्रविधि र प्राविधिकहरू नभएको कुरा गर्थे । त्यो आफ्नै जनतालाई गरिएको अविश्वासको पराकाष्ठा हो । हामीसँग भएको ज्ञान र सीपलाई राष्ट्रिय हितमा प्रयोग गर्ने वातावरण जहिले सुरु हुन्छ, त्यही दिनदेखि अन्तर्राष्ट्रिय सहयोगका लागि हात फैलाउनुपर्ने छैन र स्वतः भारतसँगको परनिर्भरता कम हुन्छ । तब हामीलाई भारतीय प्याकेजको विश्वास लाग्न छोड्छ । अनि नयाँ नेपाल निर्माणको चरण सुरु हुन्छ । त्यतिबेलै हाम्रो स्वाभिमान बुलन्द भएर आउँछ ।
भ्रमण र सहयोग
नेपाल आफैंमा जलविद्युत्को खानी हो । अहिलेको परिस्थितिमा निजी लगानीकर्ता पनि भरपुर आकषिर्त भएका छन् र मध्यमस्तरीय आयोजनाहरू सञ्चालन गर्नका लागि सरकारले कुनै कसरत गर्नुपर्ने नै देखिन्न ।
मध्यमस्तरका आयोजना भन्नाले ५-१० मेगावाटदेखि २०-३० मेगावाटका आयोजना हुन् । तर भारतसँग ८० मेगावाट ल्याउने सम्झौता भएको छ र दीर्घकालमा त्यसलाई ६ सयसम्म पुर्याउने कुरा भएको छ । त्यो कुनै सहयोग या अनुदान होइन, त्यसलाई मुजफ्फरपुरबाट ढल्केबरसम्म ल्याउँदाको गि्रडको खर्च र त्यसमा लाग्ने प्रतियुनिट खर्च भारतलाई बुझाउने हो । यसलाई हाइलाइट किन गरिएको छ ? व्यापारको कुरालाई प्रधानमन्त्रीको भ्रमणसँग जोड्नु आवश्यक नै छैन । तर, यहाँ के गरिन्छ भन्दा त कार्यान्वयन भइसकेको, या कहिल्यै कार्यान्वयन हुन नसक्ने कुरा प्रस्तुत गरेर कुरालाई बढाइचढाइ गरेर भ्रमणलाई अतिरञ्जना गरिन्छ । अनि फेरि त्यही स्वाभाविक चलखेल सुरु हुन्छ, दान सहयोगको ।
भारतसँगको सम्बन्ध
नेपाल-भारतको भौगोलिक र सांस्कृतिक आयाम धेरै हदसम्म जोडिएका छन् । हाम्रो सभ्यता इन्दुस भ्यालीबाट सँगै सुरुवात भएको हो । भारत सापेक्षित रुपमा धेरै राजनैतिक संक्रमणम फस्यो, कहिले मुगलहरूले राज गरे त, कहिले अंग्रेजहरूले राज गरे । नेपाल सापेक्षित रुपमा आन्तरिक खिचातानीमा पनि स्वतन्त्र नै रहन सक्यो । हाम्रो समान सम्बन्ध छ, कसैले भन्दैमा कोही बडेभाइ र छोटेभाइ हुन सक्दैन । हामी असल छिमेकी हुन चाहन्छौं । कहिले रोटीबेटी त कहिले बडेभाइ छोटेभाइ भन्दै भारत सहयोग दिन हात पसार्दै आउनु उसको दीर्घकालीन योजनाको एउटा हिस्सा हो ।
खासमा भारतका आफ्नै बल्झिरहेका समस्या छन् । आज मात्र बानरसमा मोदीको विरोध गर्ने १९ जनालाई मारियो भन्ने खबर आएको छ । भारत आफ्नै जनताप्रति असहिष्णु हुँदाहुँदै नेपालसँग बडेभाइ भनेर सहिष्णुता कसरी देखाउन सक्छ ? यथार्थमा यो सम्भव नै छैन ।
हामी भारतका कुनै पनि सहयोग प्याकेजमा मख्ख नपरीकन यसलाई ‘सिम्प्ली इग्नोर’ गर्न सक्छौं । हाम्रा शासक भारतसँग झुक्ने पर्याप्त कारण होला, तर एक स्वाभिमानी नेपाली हुनुको नाताले हामीले कहिल्यै राष्ट्रियताको सवालमा रोटीबेटी या बडेभाइ-छोटेभाइको सम्बन्ध स्वीकार्न सकिन्न ।