
﻿विद्यार्थी आन्दोलनबाट मूलधारको राजनीतिमा आएका रवीन्द्र अधिकारी आशालाग्दा युवा नेता हुन् । एमाले केन्द्रीय सदस्य रहेका अधिकारी समसामयिक विषयवस्तुमाथिको बहसमा सहभागी हुने थोरै नेतामा पनि पर्छन् । व्यवस्थापिका–संसद्को विकास समितिका सभापति रवीन्द्र अधिकारी नेपालको विकास र समृद्धिमाथि बहस गरिरहने नेता पनि हुन् । प्रखर वाकशैली र मिठो लेखनशैलीका धनी अधिकारी विकाससम्बन्धी पुस्तक लिएर आएका छन् । शुक्रबारबाट पोखरामा ‘नेपाल लिटरेचर फेस्टिभल’ को पहिलो दिन नै अधिकारीको पुस्तक विमोचन भएको छ ।
चार खण्डमा विभाजित ‘समृद्ध नेपाल’मार्फत लेखक अधिकारीले नेपालको समृद्धिको अवधारणा सार्वजनिक गरेका छन् । पहिलो खण्डलाई लेखकले ‘नाकाबन्दी र भूकम्प सेरोफेरो’ नाम दिएका छन् । यस खण्डमा उनले तीनवटा शीर्षक र थप केही उपशीर्षकमार्फत परनिर्भरताको भुमरीमा फसेको नेपाललाई अन्तर्निर्भर हुँदै आत्मनिर्भरताको बाटो हिँडाउनुपर्ने दिशामा वकालत गरेका छन् । उनले यस वर्षको सुरुमै आएको विनाशकारी भूकम्प र त्यसको विनाशलीलालाई अवसरमा रूपान्तरण गरी त्यसबाट पाठ सिकेर मुलुकलाई नवनिर्माणको मार्गमा हिँडाउनुपर्ने विचार प्रस्तुत गरेका छन् । यस क्रममा जमिनको अधिकतम उपयोग हुन नसकेकामा चिन्ता व्यक्त गर्दै अधिकारीले भूउपयोगमा जोड दिएका छन् । त्यसैगरी १२ वैशाखको भूकम्पीय विनाशलाई प्रत्यक्ष अनुभूत गरेका अधिकारीले सुरक्षित र सुविधासम्पन्न एकीकृत बस्ती निर्माणमा जोड दिएका छन् ।

दोस्रो खण्डलाई अधिकारीले ‘विकास छलफल’ भन्ने नाम दिएका छन् । खासगरी नेपालको विकासमाथिको बहस आज सुरु भएको होइन । यहाँ विकास योजना बन्न थालेको, लागू भई कार्यान्वयन हुन थालेको पनि निकै भइसक्यो । तर, त्यो विकास कस्तो थियो, छ र हुनेछ, सम्पूर्ण जनताले अनुभूत गर्न सकेका छैनन् । विकास कसले गर्ने र कसका लागि गर्ने भन्ने विषयमा पनि बहस भएका होलान्, तर ती विकास योजनाले देशमा विकासका के कस्ता लहर ल्याए, तिनले देशको विकासमा के–कस्ता दीर्घकालीन प्रभाव पारे भन्ने विषयमा चाहिँ खासै खोजिनिती गरिएको पाइँदैन । सायद त्यसैले पनि होला, अधिकारीले यस दोस्रो खण्डमा यिनै विषयमा बहस केन्द्रित गरेका छन् । संसारले विकासको चुली नाघिसक्दा पनि हामी भने विकासको पिँधमै रहेको सन्दर्भमा अधिकारीले धेरै ढिलो भइसक्यो भन्दै दिगो विकासको मोडल सार्वजनिक गरेका छन् । मुलुकको दिगो विकासका लागि यहाँको जमिन, जंगल, जलस्रोत, जडीबुटी, कृषि उपज आदि स्रोत परिचालनतर्फ चनाखो बन्नुपर्नेमा लेखकले जोड दिएका छन् ।
‘विकासका पूर्वाधार’ नाम दिइएको तेस्रो खण्डमा अधिकारीले जलविद्युत्, कृषि, पर्यटन, सूचना प्रविधि, फास्ट ट्रयाक, उद्यमशीलता तथा औद्योगिक विकास र विदेशी लगानीको सम्भाव्यताबारे लामो व्याख्या गरेका छन् । देशले दैनिक १६ घन्टाभन्दा लामो लोडसेडिङ व्यहोरिरहेको समयमा अधिकारीले विद्युत् निर्यातको सपना देखाएका छन् । तर, विद्युत् उत्पादनको सय वर्षभन्दा लामो इतिहास बोकेको नेपालमा कमसेकम लोडसेडिङ नगरी चौबीसै घन्टा विद्युत् उपयोग गर्न पाइयो भने सर्वसाधारणका निम्ति सबैभन्दा ठूलो समृद्धि त्यही नै हुने थियो । विद्युत् निर्यात गर्न सके त राम्रै हो, दुईतिर छिमेकमा निकै ठूलो बजार पनि छ । तर, तत्काल आन्तरिक मागअनुरूप मात्र उत्पादन हुन सक्यो भने पनि त्यसलाई ठूलै उपलब्धि मान्नुपर्ने अवस्थामा अधिकारीको विद्युत् निर्यातबाट मुलुकको समृद्धिको कल्पना सर्वसाधारणको नजरमा त्यति जँच्दैन कि ?
अधिकारीले चौथो तथा अन्तिम खण्डलाई देशान्तर र विचार शीर्षक दिएका छन् । यस खण्डमा उनले विकासका दृष्टिबाट नेपाल–भारत सम्बन्धका उतारचढाबमाथि कलम चलाएका छन् । यस क्रममा उनले नेपाललाई समृद्ध बनाउन र भारतसितको व्यापार घाटा कम गराउन विद्युत् र जडीबुटी निर्यात तथा पर्यटन प्रवर्धनमा विशेष जोड दिएका छन् । एसियाली देशमा बढ्दो उद्यमशीलता, कोरियाको विकास फड्को, पुँजीवाद र समाजवादमाथिको बहस हुँदै अधिकारीले समग्र नेपालमै पनि विकासका दृष्टिले अत्यन्त पछि परेको वा पारिएको कर्णालीको गरिबी र विकासको सन्दर्भमा पुर्‍याएर पुस्तकको अन्त्य गरेका छन् ।
नेपाली नेताहरूमा दिगो विकासको अवधारणा नै छैन, यिनीहरूमा कुनै भिजन नै छैन, यिनीहरूले न देश बुझेका छन्, न विदेश देखेर त्यसबाट केही सिकेका छन् भनेर हाम्रा नेताहरू बारम्बार आलोचित भइरहेका हुन्छन् । यथार्थमा अवस्था पनि त्यस्तै देखिन्छ । जो जतिपटक सत्तामा पुगे पनि उनीहरूको ध्यान देश विकासतिर जान सकेको देखिन्न । देशको विकास हाम्रा नेताहरूको शब्दकोशमै छैन कि जस्तो देखिइरहेको समयमा अधिकारीको विकास र पुस्तक सार्वजनिक हुँदै छ । पुस्तकको आकार खासै ठूलो नभए पनि यसले देशको विकासका सम्भावना र चुनौतीका बृहत् आयामलाई समेटेको छ । यसलाई एक्लो रवीन्द्र अधिकारीको मात्र विकास अवधारणा नमानी देश विकासको साझा अवधारणाका रूपमा स्विकार्दा फरक पर्दैन ।
खासगरी नयाँ संविधान बनेपछि विकास र समृद्धिको घनीभूत बहस उठान हुन लागेका वेला युवा राजनीतिज्ञको यस्तो विकास दृष्टि सबैलाई सान्दर्भिक हुनसक्छ ।