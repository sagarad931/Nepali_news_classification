
﻿एमाले भ्रातृ संगठन अनेरास्ववियुको २२औँ महाधिवेशन बिहिबारबाट प्रारम्भ हुँदै छ । महाधिवेशनबाट निर्वाचित हुने नयाँ नेतृत्वको अध्यक्षका लागि संस्थापन पक्षबाट वर्तमान महासचिव नवीना लामा र नेता माधवकुमार नेपाल पक्षबाट उपाध्यक्ष दीपक गौतम उम्मेदवार बन्ने निश्चित भएको छ । दुवै समूहले प्यानलसहित निर्वाचत लड्ने अन्तिम तयारी गरिरहेका छन् । सोही सन्दर्भमा लामा र गौतमसाग उनीहरूका एजेन्डा र जित्ने आधारमा केन्द्रित भएर गरिएको कुराकानी:
संगठनलाई गति दिन अभियान चलाउनेछु
नवीना लामा

० अध्यक्षमा तपाईंको उम्मेदवारी किन ?
–१२ वर्षको उमेरदेखि नै अखिलमा संगठित हुँदै यसका विचार, लक्ष्य बोकेर आजको नेतृत्वदायी भूमिकामा आएको हुँ । त्यसवेला म कक्षा ६ मा अध्ययन गर्थें । जिल्ला कमिटी, स्ववियु सभापति, केन्द्रीय कमिटी सचिवालय सदस्य, उपाध्यक्ष हुँदै महासचिवसम्म रहेर मैले अखिलमार्फत विद्यार्थी आन्दोलनमा योगदान पुर्‍याएकी छु । अखिलको गौरवपूर्ण आन्दोलन इतिहासको बिरासतलाई परिवर्तित सन्दर्भमा सिर्जनात्मक रूप दिएर निर्माणको दिशामा अघि बढाउन उम्मेदवारी दिन लागेको हुँ । अलोकतान्त्रिक प्रतिस्पर्धाले विद्यार्थी आन्दोलनलाई कमजोर बनाइरहेको छ । संगठनका नाममा विभिन्न धन्दा चलाउने, अनैतिक आर्थिक उपार्जनमार्फत नेतृत्वमा अघि बढ्ने संस्कृतिले प्रश्रय पाउँदा विद्यार्थी आन्दोलन गलत दिशामा जानसक्ने कुराप्रति आज आमविद्यार्थी चिन्तित छन् । त्यसैले स्वच्छ, पारदर्शी, अनुभवी र विवेकशील नेतृत्वका लागि नै मेरो उम्मेदवारी हो । साथीहरूले योगदानका आधारमा सही, सक्षम र योग्य नेतृत्व चयन गर्नुहुनेछ भन्नेमा म विश्वस्त छु ।० अध्यक्षको उम्मेदवारीका लागि तपाईंका एजेन्डा के–के छन् ?
–एजेन्डा मात्रै भएर हुँदैन । त्यसका लागि नीति र नेतृत्व दुवैको तालमेल हुन जरुरी छ । अध्यक्षमा निर्वाचित भएपछि संगठनलाई गति दिन संगठन सुदृढीकरणको अभियानसँगै नेता–कार्यकर्ताको वैचारिकस्तर उकास्न प्रशिक्षण अभियान चलाउनेछु । शिक्षा नै देश विकासको मेरुदण्ड हो । त्यसैले शिक्षालाई आत्मनिर्भरतासँग जोड्दै गुणस्तरीय शिक्षाका लागि अभियान केन्द्रित गर्नेछु । उत्पीडित गरिब, निमुखा जनतासम्म प्राविधिक शिक्षाको पहुँच विस्तारमा जोड दिनेछु । लाखौँ विद्यार्थीको रगतसँग साटिएको स्वतन्त्र विद्यार्थी युनियनको निर्वाचन सम्पन्न गराउन, शैक्षिक र राष्ट्रियताको आन्दोलन अघि बढाउन, विश्वविद्यालयको अस्तव्यस्त क्यालेन्डरलाई चुस्त–दुरुस्त बनाउँदै गुणस्तर सुधार्न, शिक्षा क्षेत्रमा बढिरहेको व्यापारीकरण रोक्न दबाब र जागरणका अभियान सञ्चालन गर्न मेरो ध्यान केन्द्रित हुनेछ ।० तपाईं अध्यक्षमा विजयी बन्ने आधार के–के छन् ?
–अखिलभित्र संगठित भएदेखि आजका दिनसम्म म कहिल्यै पराजित भएको छैन । यसको अर्थ इतिहासको ब्याजमा रमाउन खोजेको होइन । म जुन दिनदेखि यो संगठनमा समर्पित भएर लागेँ, त्यस दिनदेखि निष्ठा, इमानदारिता र क्रियाशीलता नै मेरो पहिचान रहँदै आएको छ । मेरो जीवन कति पारदर्शी छ भन्ने कुराको मूल्यांकन त प्रतिनिधिले गर्ने हो । तर, म सधैँभरि आमविद्यार्थीकै बीचमा रहेकी छु । उनीहरूका समस्या समाधान गर्ने काममा कहिल्यै पछि हटेको छैन । यिनै मेरा विजयी हुने आधार हुन् । मेरा प्रतिस्पर्धी दीपकजी म केन्द्रीय कमिटीमा रहँदा जिल्लामै क्रियाशील हुनुहुन्थ्यो, त्यसैले सांगठनिक जीवनका हिसाबले मात्रै होइन, उमेरले पनि म उहाँभन्दा ‘सिनियर’ छु । आजसम्म काम गर्दा संगठनको मर्यादामा आँच पुग्ने कुनै पनि काम मबाट भएको छैन । विद्यार्थीहरूको आस्था, निष्ठाको केन्द्र नवीना लामा हो । म आफूलाई पार्टीभित्रको कुनै गुट, उपगुट, पक्ष–विपक्षभन्दा पनि न्याय र इमानदारका पक्षमा रहेकाहरूलाई संयोजन गर्ने चरित्रको व्यक्तिका रूपमा चिनाउन चाहन्छु ।० तर, अखिलभित्र त तपाईंले नै पहिला उम्मेदवारी घोषणा गरेर संस्थागत गुटबन्दी गरेको आरोप छ नि ?
– कुनै पनि जीवन्त संगठनभित्र आन्तरिक प्रतिस्पर्धाको विषयलाई संस्थागत गुटबन्दीका रूपमा नबुुुुझिदिन म सबैमा आग्रह गर्छु । अखिल पार्टीको बर्दीविनाको सिपाही हो, त्यसैले यसभित्र काममा प्रतिस्पर्धा हुनु स्वाभाविक छ । गुटबन्दी पदका लागि होइन, कसले विद्यार्थीको हक–हित, अधिकार र मुद्दा बोक्न सक्छ भन्ने हो । महिलाका नाममा नेतृत्वमा पुगेर इतिहास बनाउनेभन्दा पनि विद्यार्थी आन्दोलनलाई कसरी नयाँ ढंगले सही दिशा दिने भन्ने विषयमा म चिन्तित छु । अस्वस्थ गुटबन्दी चाहिँ संगठनभित्र ठूलो चुनौतीको विषय हो । त्यसैले यसलाई परास्त गर्नकै लागि उम्मेदवारी दिँदै छु । मेरो उम्मेदवारी पार्टीको संस्थागत विचार बोकेर अघि बढ्न हो । त्यसैले मलाई कुनै व्यक्ति र समूहको ट्याग नलगाउँदा राम्रो हुन्छ ।० विद्यार्थी आन्दोलनलाई पछिल्लो पुस्ताले सही दिशा दिन नसकेको विश्लेषणप्रति तपाईं के भन्नुहुन्छ ?
– तपाईंले धेरै राम्रो प्रश्न गर्नुभो । राजतन्त्रको अन्त्य र गणतन्त्र प्राप्तिका लागि अखिलकै नेतृत्वमा जनमतसंग्रह देशभरका क्याम्पसमा भएको थियो । त्यही अभियानले २ सय ४० वर्षको राजतन्त्र अन्त्य गर्न सहयोग गर्‍यो । त्यसैले हिजोको जस्तो चक्काजाम, नेपाल बन्द होइन, अब आन्दोलनलाई समृद्धि र सामाजिक न्यायसहितको समानतासँग जोड्नुपर्छ । त्यसका लागि इमानदार, गतिशील र जुझारु नेतृत्व आवश्यक छ ।० विद्यार्थी संगठनभित्र हुर्किरहेको अनुशासनहीनता र अराजकता रोक्न के गर्नुहुन्छ ?
– हामी माक्र्सवादको विचार बोक्ने, फलामे अनुशासनमा चल्ने मान्छे हौँ । त्यसैले त्यस्तो विचार बोकेर अनुशासनमा चल्ने योग्य र दक्ष कार्यकर्ता निर्माणमा हाम्रो ध्यान केन्द्रित हुनेछ ।
विद्यार्थी आन्दोलनलाई पुनर्जीवन दिनेछु

दीपक गौतम
० अध्यक्षमा तपाईंको दाबी किन ?
– यतिवेला नेपालको विद्यार्थी आन्दोलन रक्षात्मक अवस्थामा छ । यो अवस्थाको विद्यार्थी आन्दोलनलाई पुनर्जीवन दिँदै शैक्षिक जागरणका लागि मैले नेतृत्वमा दाबी गरेको हुँ । लोकतान्त्रिक गणतन्त्र स्थापनापछि राजनीतिक क्रान्ति सम्पन्न भइसकेकाले मुलुकको आर्थिक–सामाजिक रूपान्तरणसँग शिक्षा र विद्यार्थी आन्दोलन अघि बढाउनेतर्फ मेरो प्रयास रहनेछ।
० नेतृत्वको दाबी गरिरहँदा तपाईंले के–कस्ता एजेन्डा अघि सार्नुभएको छ ?
– अध्यक्षमा निर्वाचित भएपछि क्यालेन्डर बनाएर अखिललाई चलायमान बनाउने मेरो योजना छ । यसका लागि मैले १५ बुँदे छुट्टै एजेन्डा अघि सारेको छु । विगतमा हामीले राज्यसँग थुप्रै सहमति गरेका छौँ । तर, ती सहमति आजसम्म अलपत्र अवस्थामा छन् । त्यसैले पहिलो त ती कार्यान्वयनकै लागि मेरो उम्मेदवारी हो । आजको युगमा पनि लाखौँ बालबालिकाले कक्षाकोठा नै देख्न पाएका छैनन्, विद्यालय शिक्षाबाटै वञ्चित छन् । कोही पनि शिक्षाबाट वञ्चित हुन नदिन म देशव्यापी भर्ना अभियान सञ्चालन गर्न चाहन्छु ।
त्रिभुवन विश्वविद्यालयसहित अधिकांश विश्वविद्यालय लथालिंग अवस्थाबाट सञ्चालित छन् । सरोकारवाला पक्ष विश्वविद्यालय, प्राज्ञ, विद्यार्थी सबैलाई एकै ठाउँमा राखेर विश्वविद्यालयको पाठ्यक्रम, परीक्षा, नीति–निर्माणलगायत क्षेत्रमा सुधारका लागि बहस सञ्चालन गर्न चाहन्छु । क्याम्पसबाट प्रमाणपत्र ‘फेज आउट’ गर्दा प्रत्येक निर्वाचन क्षेत्रमा विज्ञान संकायको छुट्टै उच्च मावि सञ्चालन गर्ने भनिए पनि कार्यान्वयन हुन सकेको छैन । सरकारी उच्च माविमा शिक्षक दरबन्दीका समस्याले शैक्षिक गुणस्तर सुधार हुन सकेको छैन । उच्च माविमा देखिएका यी समस्या समाधानमा मेरो प्रयत्न रहनेछ ।
युग सुहाउँदो, नेपाली माटो सुहाउँदो, देशको दीर्घकालीन विकाससँग मेल खाने सीपयुक्त आत्मनिर्भर शिक्षा आजको आवश्यकता हो । त्यसैले शिक्षानीतिमा आमूल परिवर्तन गरी बेरोजगारी अन्त्य गर्ने, तत्कालका लागि क्याम्पस अध्ययन गरेका विद्यार्थीले आत्मनिर्भर बन्न कम्तीमा सर्टिफिकेट धितो राखेर बैंकहरूबाट सस्तो ब्याजदरमा ऋण पाउने व्यवस्था गर्नेतर्फ पनि मेरो ध्यान जानेछ । अखिलभित्र काम गर्ने र नगर्नेबीचको वैज्ञानिक मूल्यांकन गर्ने परिपाटीको विकास गर्दै संगठनलाई पुनर्जीवन दिनेछु ।० तपाईंका जित्ने आधार के–के छन् ?
– प्रतिनिधिका हिसाबले कुनै पनि अञ्चलमा मेरो अवस्था कमजोर छैन । तर, अंकगणितभन्दा पनि विगतको बिरासत कायम गर्दै विद्यार्थी आन्दोलनलाई पुनर्जीवन दिने–नदिने नै मुख्य प्रश्न रहेकाले मेरो मुख्य जोड नै पुनर्जीवन दिनेतर्फ रहनेछ । उम्मेदवारीभन्दा पहिल्यै मैले देशभरका साथीसँग अबको अखिल कस्तो बनाउनेलगायत एजेन्डासँगै सकभर सर्वसम्मत नेतृत्व चयनका लागि पर्याप्त छलफल र बहस गरेको छु । त्यसैले मैले साथीबीच गरेको परामर्श, अघि सारिएका एजेन्डा र बहुमत प्रतिनिधि नै मेरा जित्ने आधार हुन् भन्ने मलाई लागेको छ ।० अखिल नेतृत्वका लागि पार्टीका नेताहरूकै संलग्नतामा चर्को गुटबन्दी भएकाले अबको नेतृत्वले विद्यार्थी आन्दोलनलाई कसरी अघि बढाउला भन्ने प्रश्न उठेको छ नि ?
– वास्तवमा अखिलभित्र पार्टीकै नेताहरूको संलग्नतामा गुटबन्दी हुनु राम्रो होइन । हामी सबै सर्वसम्मत नेतृत्व चयन गर्न चाहन्छौँ । व्यक्तिगत रूपमा भन्नुपर्दा म गुटरहित निरोगी अखिल निर्माण गर्न चाहन्छु । अहिले जुन ढंगले सर्वसम्मतिको प्रयास नै नगरी बजारमा ‘टिम’ घोषणा गरेर यो वा त्यो गुटमा कार्यकर्तालाई विभाजित गर्ने काम गरिएको छ, त्यसले संगठनलाई अवश्य पनि कमजोर बनाएको छ, बनाउनेछ । त्यही कारण मैले आजसम्म पनि औपचारिक कार्यक्रम गरेर ‘टिम’ घोषणा नगरेको हुँ । मेरो तर्फबाट उम्मेदवारी दर्ता गरेपछि मात्रै उम्मेदवारहरूको नाम सार्वजनिक हुनेछ । आमविद्यार्थीको मन–मस्तिष्कमा अखिल स्थापित गर्नेतर्फ नै अग्रज नेताहरूले पनि भूमिका खेल्नुहुनेछ भन्ने मेरो
विश्वास छ ।० पछिल्लो समय अखिलभित्र अनुशासनहीनता र अराजकता बढ्दै गएको आरोप छ नि ?
– पछिल्ला दिनमा संगठनमा गलत प्रवृत्ति हाबी हुँदै गएको तथ्य साँचो हो । यसलाई निस्तेज पार्ने गरी २२औँ महाधिवेशन सम्पन्न हुँदै छ भन्ने कुरामा विश्वस्त हुन साथीहरूलाई म आग्रह गर्न चाहन्छु । अनुशासनहीनता र अराजकतालाई रोकेर विद्यार्थी आन्दोलनलाई नयाँ दिशा दिन मेरो प्रयास रहनेछ । गुटका नाममा योग्य र अयोग्यलाई एउटै बास्केटभित्र राखेर हेर्ने प्रवृत्ति समूल अन्त्य गर्न नै मैले उम्मेदवारी दिन लागेको हुँ ।