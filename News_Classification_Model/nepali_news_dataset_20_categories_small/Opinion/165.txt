
﻿क्याथरिन रोटेनवर्ग
युवतीहरू हिलारी क्लिन्टनलाई होइन, बर्नी स्यान्डर्सप्रति आकर्षित भइरहेकोतर्फ अमेरिकी महिलावादी अभियन्ता ग्लोरिया स्टेइनमेनको एउटा कुख्यात प्रतिक्रिया चर्चामा छ । उनी भन्छिन्, युवतीहरू स्यान्डर्सलाई समर्थन गरिरहेका छन् किनकि ‘केटाहरू त्यहाँ छन् ।’ यसले सोच्न बाध्य गराएको छ ।
क्लिन्टनका अरू समर्थक दाबी गर्छन्, युवतीहरू जो स्यान्डर्सलाई समर्थन गरिरहेका छन् तिनीहरू पुरानो महिलावादी पुस्ताका सफलतामाथि चढिरहेका छन् । तर, आफ्नो प्रजनन अधिकार सुनिश्चित गर्न संघर्ष गर्नुको सट्टा यो युवा पुस्ता सामाजिक–आर्थिक असमानतातर्फ ध्यान केन्द्रित गरिरहेको छ ।
स्टेइनमेन, म्याडेलिन अलब्राइट र अरूहरूका अनुसार युवा पुस्ताले पहिचानको राजनीति छाडेका छन् । यसप्रकार महिला आन्दोलनको बिरासतलाई धोका दिएका छन् । अलब्राइटको पछिल्लो घटिया टिप्पणी ‘एक–अर्कालाई सहयोग नगर्ने महिलाका लागि नर्कमा विशेष स्थान हुन्छ’ ले त्यो धोकेबाजीको अनुभूति प्रस्ट पार्छ ।
हिलारी क्लिन्टनका महिलावादी समर्थकहरूमा पनि क्लिन्टनका नीति घरेलु रूपमा सुधारवादी र अन्तर्राष्ट्रिय रूपमा युद्धकारी छ । उनको इराकमाथिको हस्तक्षेपलाई समर्थन तर प्यालेस्टिनी जनतामाथि इजरायलको ५० वर्ष लामो उपनिवेशको भत्र्सना गर्न अरुचि युवा अमेरिकी मतदाताको कल्पनामा अमूर्त होला तर वाल स्ट्रिटसँगको उनको सम्बन्धबारे कुनै भ्रम छैन ।
युवतीहरूका लागि क्लिन्टनको नियत अझ मूर्त रूपमा बुझ्न उनले स्यान्डर्सले वकालत गरेको एक–दाता स्वास्थ्य बिमा प्रणालीको आलोचना काफी छ । ओबामा केयरले निश्चय पनि यसको दायरा बढाएको छ र त्यो धेरैभन्दा धेरैले अपनाउन सक्ने भएको छ, तर धेरैले त्यसमा पहुँच स्थापित गर्न बिमा गर्नुपर्छ ।
स्यान्डर्स धेरै विकसित देशमा विकास गरिएको राष्ट्रिय र विश्वव्यापी ‘सबैका लागि स्वास्थ्य’ लाई प्रवद्र्धन गरिरहेका छन् । यो प्रणालीमा, हरेक नागरिक स्वत: सामेल हुन्छ र स्वास्थ्य बिमा प्राप्त गर्छ । यो हुन सक्यो भने ओबामा केयरपछि पनि बिमित हुन नसकेका अमेरिकाका तीन करोड ३० लाख नागरिक लाभान्वित हुनेछन् ।
क्लिन्टनका अनुसार स्यान्डर्सको दृष्टिकोण अव्यावहारिक मात्र होइन, ध्वंसात्मक पनि छ । उनी विश्वव्यापी सरकार–प्रायोजित स्वास्थ्य सेवामा प्रतिबद्धता जनाउन अनिच्छुक छिन्, बरु ओबामा केयरलाई विस्तार गर्न चाहन्छिन् । उनी त्यसका सहभुक्तानी घटाएर र अरू रणनीति ल्याउन चाहन्छिन्, जसले गरिबलाई होइन, मध्यमवर्गलाई फाइदा पुर्‍याउँछ ।
हिलारीले स्वास्थ्य व्यवस्थापन संस्था तथा निजी स्वास्थ्य बिमा कम्पनीहरूको विपक्षमा उभिन अस्वीकार गरेको युवतीहरूले सुनेका छन् । र, किनकि युवतीहरू स्मार्ट छन्, उनीहरूले क्लिन्टनको एजेन्डा र ‘तल्लो म्यानहटन’ सँगको घनिष्ट सम्बन्धको लेखाजोखा गरेका छन् ।
युवतीहरू गोरा महिलावादीले १९७० र १९८० को दशकमा गरेको गल्ती दोहोर्‍याउन चाहन्नन् । तिनीहरूले बुझेका छन्, सबै अमेरिकी नागरिक, खासगरी महिला एकल–भुक्तानी प्रणालीबाट फाइदा लिन सक्नेछन् । किनकि, त्यसले विस्तृत र राम्रो स्वास्थ्य सेवा दिन सक्नेछ ।
‘रोलमोडल’ महत्त्वपूर्ण हुन्छन् । तर, म क्लिन्टन महिला भएकै कारणचाहिँ उनलाई भोट दिन्नँ । पदमा महिला भएकै कारण अधिकांश अमेरिकी महिलाको जीवन स्वत: राम्रो हुन्छ भन्ने सोच्नु गलत हो ।
अमेरिकी महिला असाध्यै फरक यथार्थमा बाँच्छन् र तिनीहरू एउटा सम्मानजनक र सार्थक जीवन बाँचून् भन्ने निश्चित गर्न निकै फरक चिजहरूको आवश्यकता पर्छ । त्यसका अलावा, महिलाहरू पनि जात, वर्ग, लैंगिकता, धर्म, राष्ट्रियता र अरू धेरै श्रेणीको स्तरीकृत पदानुक्रममा रहेका हुन्छन् भन्ने एउटा महिलावादीले नबुझ्नु अदूरदर्शी हो । त्यो नबुझ्दा केवल निकै कम चलायमान र गोरा महिलाको मात्र जीवनमा सुधार आउँछ । क्लिन्टन र उनका समर्थकले जुन महिलावादको प्रतिनिधित्व गर्छन्, त्यो हैरान गर्ने खालको छ किनकि त्यसले विगतका गल्ती दोहोर्‍याइरहेको हुन्छ र लैंगिक न्यायको बृहत् संरचानात्मक विषयलाई बेवास्ता गर्छ । वास्तवमा यो एकप्रकारको ‘ट्रिकल डाउन’ वा नवउदारवादी महिलावाद हो ।
धेरै प्रगतिशीलहरूलाई अप्ठ्यारो लाग्न सक्छ, तर पहिचानको राजनीति वामपन्थीहरूको बलियो पकड क्षेत्र होइन भन्ने बुझ्न यो उपर्युक्त समय हो । राजनीतिक दायित्वलाई पहिचानमा सीमित गर्न सकिन्न, गर्नु पनि हुन्न ।
(रोटेनवर्ग इजरायलको बेन गुरियो विश्वविद्यालयमा अमेरिकी साहित्य र महिलावादी सिद्धान्त अध्यापन गर्छिन् ।)अलजजिराबाट