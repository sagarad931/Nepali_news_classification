
﻿जोर्ग जी. कास्टानेडा
बाराक ओबामाको आगामी क्युबा भ्रमण नि:सन्देह एउटा ऐतिहासिक क्षण हो । किनकि, कुनै बहालवाला अमेरिकी राष्ट्रपतिले यो टापुमा बितेको ८८ वर्षमा पाइला नै टेकेको छैन । तर, अतिशयोक्तिभन्दा व्यावहारिक निहितार्थ महत्त्वपूर्ण हुन्छ, अमेरिका र क्युबा दुवैको हकमा।
वास्तवमा ओबामाले क्युबासँग हात बढाउनमा यही व्यावहारिकताले काम गरेको छ । उनले क्युबामाथि मानवअधिकारको रक्षाका लागि १९६० देखि लगाएको व्यापार नाकाबन्दी असफल हुँदै गएको देखे । तसर्थ, ओबामाले क्युबाका नेतालाई तिनको राजनीतिक प्रणाली नै परिवर्तन गर्न दबाब दिने प्रयत्न छोडे । अमेरिकाले सम्बन्धलाई सामान्यीकरण गर्न मानवअधिकारको अड्को थापिरहेको हुन्थ्यो भने दुवै देश अझै गतिरोधमा अड्किरहेका हुन्थे ।
तर, अमेरिकाले क्युबासँग सुरुवातमा राजनीतिक सम्बन्ध बनाउने बताइएको छ । ओबामाले यस्तो सोचेका हुन् भने त्यो असफल हुने निश्चित छ । किनभने, व्यापार र लगानीले बितेका २० वर्षमा भियतनाममा कुनै लोकतान्त्रिक सुरुवात ल्याउन खासै केही गरेको छैन । न त ३० वर्षको भारी व्यापार तथा लगानीले चिनियाँ नेताहरूलाई लोकतन्त्रको नजिक ल्याएको छ । राजनीतिक सम्बन्धले लोकतन्त्र र मानवअधिकारसँग जोडिएका विषयवस्तुलाई थोरै भए पनि छुट्यायो भने त्यो समझदार नीति नै हो ।
तर, हवानामा त्यहाँका राष्ट्रपति राउल क्यास्ट्रोसँग ओबामाले बेसबल खेल्नु यो नीतिको आवश्यक तत्त्व होइन । बरु, यो गम्भीर गल्ती हो, किनकि यो क्यास्ट्रोको सत्ताका पीडितहरूको अनुहारमा थप्पड लगाएबराबर हो ।
व्यापारिक नाकाबन्दी, जुन एउटा असफल नीति हो, हटाउनुको अर्थ छ, तर तानाशाहसँग नरम व्यवहार गर्नु आवश्यक छैन । यसबाट अन्य तानाशाहको पनि मनोबल बढ्न सक्छ ।
यसो भन्नुको अर्थ, ओबामाले क्युबाको सानो र हैरान प्रतिपक्षलाई छोडेको भन्ने होइन । किनकि, उनी क्युबाका असन्तुष्टहरूलाई पनि भेट्दै छन्, जो क्युबाको सत्ताबाट बेखुसी छन् । त्यसैगरी, क्युबाली जनतालाई गरिने प्रत्यक्ष टेलिभिजन सम्बोधनमा ओबामाले लोकतन्त्र र मानवअधिकारको सम्मानको प्रश्न पनि समेट्नेछन् । ओबामाको भ्रमणमा सहभागी हुने सञ्चारमाध्यमका प्रतिनिधिहरू क्युबाली संगत र हवानाका सडकमा भिन्टाज मोटर कुदेका मामुली कुरामा भुल्न सक्छन्, तथापि माथि उल्लिखित गम्भीर विषय पक्कै छुटाउनेछैनन् ।
निश्चय पनि अमेरिकाले लोकतन्त्र र मानवअधिकारका सिद्धान्तलाई नजरअन्दाज गर्नेछैन, गर्न पनि सक्दैन । तर, लोकतान्त्रिक मूल्य र आर्थिक नीतिबीच निकै भिन्नता छ । वास्तवमा, अमेरिकालाई क्युबासँगको सम्बन्ध सामान्यीकरण गर्न सबैभन्दा ठूलो समस्या आर्थिक मोर्चामा छ ।
सम्बन्ध पुनस्र्थापित भएका यी १५ महिनामा लगानीका अवसर खोज्ने क्रममा व्यापार, पर्यटन तथा नयाँ प्रोजेक्टको क्षेत्रमा निकै कम प्रगति भएको छ । तथापि, न्युयोर्क टाइम्सको रिपोर्टअनुसार, अमेरिकी र क्युबाली खेलाडीले केही व्यापारिक सम्झौता गरेका छन् । एउटा समस्याचाहिँ लम्बिरहेको नाकाबन्दी हो । नाकाबन्दी खोल्नुपर्छ भन्नेमा क्युबाली–अमेरिकी समुदायमा र अमेरिकी कंग्रेसमा मत बलियो हुँदै त छ, तर ओबामाको कार्यकालमा यो हुने देखिन्न ।
यात्रा र आर्थिक कारोबारमा लागेका कैयौँ प्रतिबन्ध रद्ध भएका छन्, तर यथार्थ परिवर्तनमा मुख्य अवरोध भनेको क्युबाको आर्थिकस्थिति अझै दारुण हुनु हो । नाकाबन्दी नहँुदा पनि, क्युबा अझै पनि जीर्ण पूर्वाधार, कठोर श्रम कानुन, विदेशी लगानीमा प्रतिबन्ध, शिक्षित तथा अदक्ष जनशक्ति, पश्चिमा कार्यस्थलसँग अभ्यस्त नभएको अवस्थामा जकडिरहनेछ । त्यसकारण, अमेरिकी कदमबाट साधारण क्युबालीमा खासै असर पर्नेछैन ।
क्युबाली नेताका लागि, ठोस आर्थिक फाइदाको अभाव ठूलो तनावको विषय भएको छ । तेलको मूल्यमा आएको गिरावटबाट भेनेजुयला कमजोर हुँदै गएपछि त्यहाँका जनता क्युबाली समाजवाद जोगाउन अर्बौँ डलर सहयोग दिइरहन खुसी हुनेछैनन् । क्यास्ट्रोले यस्तो परिवर्तन भेनेजुयलामा संकट आउनुअघि नै देखे र अमेरिकातिर हेर्न थालेका हुन् ।
तर, बलियो आर्थिक असरविना क्युबासँगको अमेरिकी सम्बन्धले राजनीतिक उदारीकरणमा सानो पनि योगदान हुनेछैन ।
(कास्टानेडा न्युयोर्क विश्वविद्यालयमा राजनीति तथा ल्याटिन अमेरिकी एवं क्यारेबियन अध्ययनका प्राध्यापक हुन्)
प्रोजेक्ट सिन्डिकेटबाट