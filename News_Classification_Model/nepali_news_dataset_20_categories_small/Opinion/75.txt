
﻿
दर्जनभन्दा बढी मुलुकमा लामो समयदेखि राजदूत पद रिक्त छन् । राजदूत पद रिक्त हुादा मित्रराष्ट्रहरूबाट समेत चासो र चिन्ता प्रकट हुन थालेको छ । यस्तोमा राजदूत नियुक्तिमा भइरहेको ढिलासुस्ती र मुलुकको कूटनीतिक क्षमताबारे एमाले केन्द्रीय सदस्य एवं संसद्को अन्तर्राष्ट्रिय सम्बन्ध तथा श्रम समितिका सदस्य डा. राजन भट्टराई लेख्छन् :
झन्डै एक दर्जन नेपाली नियोगमा राजदूत पद खाली छन् । पक्कै पनि देशका लागि यो राम्रो अवस्था होइन । अब ढिलाइ गर्नु हुँदैन । यसका लागि संसद्ले बाटो खोलिदिनुपर्छ । नयाँ संविधान जारी भएपछि संसदीय सुनुवाइ समिति नै गठन भएको छैन । यसको गठनबारे दलहरूबीच रहेका फरक मत हटाएर तत्कालै सहमति खोजिनुपर्छ । त्यसपछि सरकारले राजदूत नियुक्ति प्रक्रिया थाल्नुपर्छ । राजदुतावास धेरै समयदेखि खाली छन्, यो मुलुकका लागि राम्रो संकेत होइन । किनभने हाम्रा ४० लाख युवा खाडी मुलुक र मलेसियामा श्रमका लागि स्वेच्छामा गएका छन् । नेपालबाहिर ठूलो नेपाली जमात छ, जसले सरकार भएको अनुभूति गर्ने अवस्था सिर्जना गर्नु आवश्यक छ ।
यस्तालाई बनाउनुपर्छ राजदूत
न्यूनतम कूटनीतिक मान्यता बुझेका, अन्तर्राष्ट्रिय समुदायसँग प्रस्तुत हुन जान्ने व्यक्तिलाई राजदूत बनाउनुपर्छ, जसले मुलुकको दूतका रूपमा काम गर्न सकोस् । राजनीतिक नियुक्ति गर्नुपर्ने हकमा मात्र होइन, परराष्ट्रबाट पठाउनुपर्ने व्यक्तिहरूको हकमा पनि यो विषयलाई ध्यानपूर्वक हेरिनुपर्छ । विगतमा हामीले गरेका गल्ती र राम्रो अभ्यास दुवैबाट पाठ सिकेर यसपटक थप प्रभावकारी कदम चाल्नुपर्छ ।
करिअर डिप्लोम्याट (परराष्ट्र मन्त्रालयबाट नियुक्त भएर जाने अधिकारी) ले अपवादबाहेक कूटनीतिक मर्यादा मिचेका छैनन् । तर, राजनीतिक नियुक्तिमा गएकाहरूले धेरैपटक कूटनीतिक मर्यादा मिचेका छन् । यद्यपि हाम्रा राजदूतको काम गराइ एकैखालको छैन । कतिपय राजदूत खास काम नगरी फर्केका छन्, फर्किनेवाला पनि छन् । उनीहरूले गल्ती पनि गरेका छैनन्, खास देखिने काम पनि गरेका छैनन् । अब त्यस्तै प्रकृतिका मानिसलाई किन दोहोर्‍याउने ? परराष्ट्र मन्त्रालयको नियुक्तिमा परेका अधिकांश राजदूतको साझा कथा हो यो । उनीहरूमा महत्त्वाकांक्षाको कमी छ, औपचारिकताभन्दा अलिकति माथि उठेर काम गर्ने आदत बसिसकेको छैन । तर, राजनीतिक नियुक्तिवालाहरू महत्त्वाकांक्षी छन्, कूटनीतिक मर्यादा र ज्ञानको अभाव छ । तर, कतिपयले राम्रो काम पनि गरेका छन् । दुवैमा भएको कमी हटाउनुपर्छ । तर, न्यूनतम कूटनीतिक ज्ञान र मर्यादाबारे ज्ञान नभएकालाई भागबन्डाका नाममा राजदूत बनाउनुहुँदैन।
राजनीतिक नियुक्तिवाला राजदूतले नियोगका कर्मचारीको कार्यक्षमता मूल्यांकन गर्न नपाउने परिपाटी बदल्नुपर्छ र कर्मचारीलाई उत्तरदायी बनाउनुपर्छ । विगतमा जुनसुकै प्रक्रियाबाट गएका राजदूतले मातहतका कर्मचारीको मूल्यांकन गर्ने व्यवस्था थियो तर पाँच–सात वर्षयता यो नियम हटाइएको छ । राजनीतिक नियुक्तिवाला राजदूतलाई नियोगका कर्मचारीले नटेर्ने अवस्था उत्पन्न हुनु राम्रो होइन । यसलाई परराष्ट्र मन्त्रालयले सच्याउनुपर्छ ।
परराष्ट्रबाट कस्तालाई पठाउने ?
परराष्ट्रबाट पचास प्रतिशत र बाँकी राजनीतिक नियुक्तिबाट राजदूत पठाउने चलन हामीकहाँ सुरु भएको छ । तर, परराष्ट्रबाट ६० प्रतिशत माग पनि नभएको होइन, नेपालको सन्दर्भमा यो जायज हुँदैन । परराष्ट्रका वरिष्ठतम अधिकारीहरू राजदूत भएर जाने अनि मन्त्रालयलाई खाली राख्ने कार्य कुनै हालतमा जायज हुँदैन । वरिष्ठताका आधारमा र कार्यक्षमता मूल्यांकन गरेर उनीहरूलाई राजदूत बनाउनुपर्छ । तर, यसका लागि निश्चित मापदण्ड भने तयार गर्नुपर्छ ।
यसरी अरब पुगोस् सरकार
अरब मुलुकमा प्रतिस्पर्धी क्षमताको राजनीतिक नियुक्तिवाला राजदूत पठाउनुपर्छ । अहिलेको सन्दर्भमा हाम्रा केही प्राथमिकता छन् । प्रत्यक्ष वैदेशिक लगानी भित्र्याउन भूमिका निर्वाह गर्नसक्ने र नेपाली श्रमिकको सुरक्षा, अधिकार स्थापित गर्नसक्ने व्यक्तिको खाँचो छ त्यहाँ । मध्यपूर्वी वा अरब मुलुक र मलेसियामा लाखौँ नेपाली युवा श्रम गर्न गएका छन् । स्वदेशमा रहँदा नेपालीले सरकारबाट जे–जस्ता सेवा सुविधा पाउँदै आएका थिए, त्यहाँ रहेका नेपालीको सामाजिक सुरक्षामा ध्यान दिने काम पनि सरकारकै हो । नेपाली श्रमिक विदेशमा श्रम गर्न गएदेखि उनीहरू फर्केपछिसम्मको सुरक्षित भविष्यको योजना सरकारले बनाउनुपर्छ । वैदेशिक रोजगारमा जाने युवाको राहदानी बनाउन सहजीकरण गर्ने, अध्यागमनमा सहज भूमिका निर्वाह गर्ने, श्रम गर्नपुग्ने मुलुकको अध्यागमनमा सहजीकरण गरिदिने, सम्बन्धित कम्पनीमा नोकरी सुरक्षित भए–नभएको अनुगमन गर्ने र पहल लिने, उनीहरूले कमाएको पैसा सुरक्षित हिसाबले स्वदेशमा ल्याउने व्यवस्था गरिदिने, जम्मा गरिदिने, सिर्जनात्मक क्षेत्रमा लगानीका लागि सहजीकरण गरिदिने, बिरामी परेकाहरूको उपचारको व्यवस्था गरिदिने र मृत्यु भएका नेपालीको शव सहज रूपमा नेपाल ल्याउन पहल गरिदिनेसमेतका जिम्मेवारी सरकारको हो । जब उनीहरूले कमाएर पठाएको रकमको विप्रेषणका आधारमा अर्थतन्त्र चलिरहेको छ भने यसमा ध्यान किन नदिने ?
अमेरिका, युरोप जानेहरू स्वदेश फर्किने ग्यारेन्टी हुँदैन । तर, खाडी मुलुकमा श्रम गर्न गएकाहरू फर्किने ग्यारेन्टी हुन्छ । यो अवस्थामा उनीहरूको सुरक्षालाई सरकारले ध्यान दिनैपर्छ । श्रमिक जाने मुलुकका नियोगको क्षमता अभिवृद्धि गर्ने, साधनस्रोत बढाउने र सकभर राजनीतिक नियुक्तिवाला व्यक्ति, जसले श्रम र कूटनीतिक मर्यादा बुझेको छ, उसलाई राजदूत बनाएर पठाउनुपर्छ । आवश्यकताका आधारमा वाणिज्य दूतावास पनि सञ्चालन गर्नुपर्छ । सामान्य चिठी पुर्‍याउन दिनभरि धाउनुपर्ने र घुस खुवाउनुपर्ने अवस्था विदेशस्थित कतिपय नियोगमा रहेको भन्दै गुनासो आउन थालेको छ । यो राष्ट्रिय लज्जाको विषय हो ।
अरबमा स्तरोन्नति गरौ
एक–डेढ दशकअघिसम्म अर्थ मन्त्रालय र परराष्ट्रका कर्मचारीको मानसिकता अन्तरविरोधी हुन्थ्यो । अर्थका कर्मचारी भन्थे, हामी कमाइ गर्छौँ, परराष्ट्रवालाहरू डलरमा तलब भत्ता खान्छन् ।’ अहिले यो अवस्था छैन । राहदानीबाट अहिले परराष्ट्र मन्त्रालयले नै मनग्ये आर्जन गर्न थालिसकेको अवस्था छ । अन्य स्रोतबाट पनि परराष्ट्र आफैँले आर्जन गरिरहेको छ । विप्रेषण आउने स्रोतका मिसनहरूको स्तरोन्नति गर्न कुनै अप्ठेरो छैन र यो घाटाको व्यापार पनि होइन । यसमा सरकारले ध्यान दिनु जरुरी छ । सरकारले नेपाली काम गर्ने कम्पनीबाट कामदारलाई पेन्सन वा उपदान दिलाउने प्रयत्न पनि गर्नुपर्छ । त्यसका लागि कूटनीतिक पहलकदमी अघि बढाउनु आवश्यक छ ।
सामूहिक कूटनीतिक पहल गरौ
विश्वमा कामदार जाने मुलुक नेपाल, भारत, पाकिस्तान, बंगलादेश, श्रीलंका, इन्डोनेसिया, फिलिपिन्सलगायतले साझा धारणा बनाएर सम्बन्धित श्रमदाता मुलुकसँग सामूहिक छलफल गर्नुपर्छ । द्विपक्षीय तहको कूटनीतिक संवाद त छँदै छ, सामूहिक रूपमा संवाद भयो भने यसले अपेक्षित परिणाम ल्याउन सक्छ । नेपालले यसको पहलकदमी लिनु आवश्यक छ, त्यसका लागि नेपाल सक्षम पनि छ ।
यसरी रोकिन्छ सामाजिक विग्रह
विदेशमा रहेका करिब चालीस लाख नेपाली एउटै निर्णयबाट प्रभावित हुन सक्छन् । उनीहरूले कमाएको रकम श्रम बैंक स्थापना गरेर बचत गराउने र उत्पादनशील लगानीमा जोड्ने हो भने अन्तत: पारिवारिक विग्रहसमेत रोक्न सकिन्छ । उनीहरूको बचत, लगानी र भविष्यको आर्थिक सुरक्षाको ग्यारेन्टी गर्ने संयन्त्र निर्माण हुनैपर्छ र सरकारले अहिले नै त्यसबारे सोच्नुपर्छ । अहिले जति पनि रकम विदेशबाट आएको छ, परिवारले खर्च गरेको छ, उत्पादनशील काममा खासै लगानी भएको छैन । श्रीमान् वा श्रीमती वैदेशिक रोजगारमा जाने, उनका श्रीमती वा श्रीमान्ले स्वदेशमा बसेर अनुत्पादक क्षेत्रमा मनग्ये खर्च गरिरहने अवस्था छ अहिले । यसबाट सम्बन्धित व्यक्तिको पारिवारिक जीवन पनि चौपट भइरहेको छ । यसका धेरै कथाव्यथा सञ्चार माध्यममा आइरहेका छन् । यदि श्रम बैंकमार्फत उनीहरूको कमाइलाई सुरक्षित नगरिदिने हो भने भविष्यमा आउने सामाजिक विग्रहलाई कसैले रोक्न सक्दैन र त्यसले नेपाललाई सामाजिक रूपमा ठूलो नोक्सान हुनेवाला छ ।
४० लाखको मतदान अधिकार
४० लाख नेपाली जनता मतदान गर्ने अधिकारबाट वञ्चित छन् । सशक्त युवाहरू विदेशमा छन्, उनीहरू मतदानबाट वञ्चित हुँदा यहाँको राजनीतिक प्रक्रियामा उनीहरूको साथ हुँदैन । त्यसकारण विदेशमै रहेर पनि उनीहरूले मतदान गर्न पाउने अवस्था सुनिश्चित गरिदिनुपर्छ । कम्तीमा अब तीन वर्षपछि हुने संसदीय चुनावमा उनीहरूले भोट हाल्न सक्ने अवस्थाको ग्यारेन्टी गर्न अहिले नै तयारी थाल्नुपर्छ । यो नेपालको मात्र होइन, अन्य मुलुकले पनि अभ्यास गर्दै आएको विषय हो । यसतर्फ अब जिम्मेवार पक्षको उचित ध्यान जानैपर्छ । यसमा कत्ति पनि ढिलाइ गरिनुहुन्न ।(भट्टराईलाई फेसबुक  मा भेट्न सकिन्छ)