
﻿गलिप डाले
टर्की १९६०, १९७१–१९७३, १९८० र १९९७ मा भएका यस्ता अभ्यासबाट निकै परिचित छ । यो देशले विगतका हरेक कुका परिणाम र पीडा स्मरण गर्छ । तिनका घाउ मानिसका दिमागमा अझै ताजा छ । एउटा कुरा उनीहरूलाई थाहा छ, कु गर्ने एउटा सानो समूह र तिनका सहयोगी मात्रै यस्ता कुबाट विजयी भएका छन् । समाजको त्यो हिस्सा, जसले सैन्य कब्जालाई समर्थन गर्‍यो, त्यो पनि अन्त्यमा आघात सहन बाध्य भएको छ । ती कुले पीडा दिए, जीवन गुम्यो र भविष्य अन्धकार भयो ।
त्यसकारण, जब अमेरिकामा रहेका फेतुल्लाह गुलेनबाट नेतृत्व गरिएको गुलेन आन्दोलनसँग जोडिएको विश्वास गरिएको सेनाको एउटा हिस्साले लोकतान्त्रिक तरिकाले निर्वाचित सरकारविरुद्ध कु गर्न खोज्यो, तब संसद्का सबै दल, सबै तह र तप्काका जनताको ठूलो हिस्सा त्यसविरुद्ध खडा भयो ।
कु गर्दा अँध्यारो रात थियो, तर त्यसले टर्कीमा लोकतन्त्रका लागि उज्यालो नयाँ बिहानी ल्याइदियो । त्यो अँध्यारो थियो किनकि आजको यतिबिघ्न जोडिएको र पारदर्शी विश्वमा पनि सत्तापलटकारीहरूको सानो समूहले संसद् भवनमा बम विस्फोट गरायो, टिभी च्यानल तथा समाचार एजेन्सीहरू कब्जामा लियो, सर्वसाधारण तथा सरकारी अधिकारीहरूको हत्या गर्‍यो । टर्कीको इतिहासमै राष्ट्रिय संसद् तथा राष्ट्रपति कार्यालयमा बम विस्फोट गराएको घटना छैन ।
शुक्रबार राति भएको घटनालाई व्याख्या गर्न हामी कु शब्द प्रयोग गर्छौं । यो सजिलोका लागि हो । तर, यो कुभन्दा बढी नै थियो । शुक्रबार जे भयो, यसअघि भएका कुसँग तुलनै हुन सक्दैन । यो, जथाभावी आक्रमण गरी त्रासको तह बढाउने र धेरैभन्दा धेरैको हत्या गर्ने आतंककारीको अभियानजस्तो थियो । परिणामस्वरूप धेरैले आफ्ना प्रियजन गुमाएका छन् ।
तर, यो रातले टर्कीमा उज्यालो दिन ल्याएको छ । टर्कीका जनताले आफूलाई साहसी प्रमाणित गरेका छन् । उनीहरू सडकमा आए र राजनीतिक विवा, राजनीतिक माध्यम तथा लोकतान्त्रिक प्रक्रियाबाट हल गर भनेर दबाब दिए ।
सबै राजनीतिक आस्थाका अत्यधिक बहुमत जनताले यो हिंसात्मक अभियानलाई अस्वीकार गरे । संसद्मा प्रतिनिधित्व गर्ने सबै दलले विरोध गरे । राष्ट्रपति रिसेप एरोदगानले जनतालाई यी ‘अतिक्रमणकारी’ का अगाडि निडर र दृढ रहन अपिल गरेका छन् । जनताले सकारात्मक जवाफ दिए । परिणामस्वरूप कुको प्रयास एक दिन पनि टिकेन ।
कुको अस्वीकारोक्ति टर्कीको नयाँ साझा विभाजक भएको छ । पछिल्ला वर्षमा देखिएको राजनीतिक धु्रवीकरणलाई हेर्दा शुक्रबारको घटना टर्कीका लागि राष्ट्रिय एकताको दुर्लभ प्रतीक हो ।
त्यसका साथै यो असफल कुले गुलेनिस्टहरूद्वारा खडा गरिएको खतराको पनि खुलासा गरेको छ । टर्कीले यो समूहबारे गरेको व्याख्या धेरैले पत्याएका थिएनन् । अब उनीहरूले टर्कीको प्रजातन्त्र, यसको राजनीति र यसका जनतामाथि यो समूहबाट रहेको खतराबारे विश्वले थाहा पाएको छ । जो यो कार्यमा संलग्न छन्, तिनीहरूले जनताको माग र आकांक्षा मात्र अवहेलना गरेका छैनन्, तिनका उच्चपदस्थको निर्णय पनि दुत्कारेका छन् । धन्न, सेनाको ठूलो हिस्सा तिनीहरूको साथमा थिएन ।
अब टर्कीलाई राष्ट्रिय मेलमिलाप हासिल गर्न यो षड्यन्त्रको प्रयोग गर्ने अवसर प्राप्त भएको छ । कुको प्रयास अस्वीकार गर्ने क्रममा सामाजिक तथा राजनीतिक सहमति भएको छ ।
सरकारले त्यसबाट राहत लिनुपर्छ । गुलेनीवादीहरूको जालो विघटन गर्न प्रतिबद्ध रहिरहँदा उसले मेलमिलापलाई राष्ट्रव्यापी बनाउन कदम चाल्नुपर्छ । गम्भीर खतरामा जे सुरुवात भएको छ, त्यो अवसरमा बदलिन सक्छ ।
(डाले अलजजिरा टेलिभिजनमा टर्की र कुर्दिस मामला हेर्छन्) अल जजिराबाट