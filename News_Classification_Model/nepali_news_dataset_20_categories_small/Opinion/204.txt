
﻿शान्तिपूर्ण आन्दोलन गरिरहेका सात राजनीतिक दल र सशस्त्र सङ्घर्षरत तत्कालीन माओवादीले निर्णायक संयुक्त जनआन्दोलन सुरु गरेको १० वर्ष पूरा भएको छ ।
हाम्रो भित्री उद्देश्य अब सामन्तवादलाई समाप्तै पार्नुपर्छ भन्ने नै थियो ।
नेपालको सार्वभौमिकता र अर्थतन्त्रलाई बलियो बनाउन नेपालीहरूबीच एकता कायम नभएसम्म विदेशी हस्तक्षेप रोकिँदैन । विदेशी हस्तक्षेप नरोकिएसम्म नेपालको राष्ट्रिय अर्थतन्त्रले खासै उपलब्धि हासिल गर्न सक्तैन भन्नेमा हामी स्पष्ट थियौँ ।
जनताबीच एकता कायम गर्नु हाम्रो अर्को उद्देश्य थियो । तेस्रो, उद्देश्य नेपाली जनताको नैसर्गिक अधिकार कायम गर्नु थियो ।
जनताको गाँस, वास, कपासको व्यवस्था र भाषाको संरक्षण गर्नु थियो । नेपालमा पहिले विभेद थियो । त्यसको विरासत समाप्त पारेर सबै जनता बराबर हुन् कसैको धर्म र संस्कार अभिजात्य मानिने र कसैको शून्य महत्वको हुने विभेद अन्त्य गरेर सबैको धर्म संस्कृतिलाई बराबर गराउने भन्ने थियो ।
जनताको लोकतान्त्रिक अधिकार स्थापना गरेर राज्यमा जनताको पहुँच पुर्याउने उद्देश्य लिएर आन्दोलन सुरु गरेका थियौँं ।
पृष्ठभूमि 
आन्दोलनकोे पृष्ठभूमि र केन्द्र त्यसबेलाका राजा ज्ञानेन्द्र शाह नै हुन् । उनी दरबार हत्याकाण्डपछि राजा भएका थिए । त्यो हत्याकाण्ड नेपालका लागि बिर्सनै नसकिने ऐतिहासिक घटना थियो । राजा वीरेन्द्रको वंश सखाप भएर एक जनाको परिवारमात्रै बाँच्नु संयोगमात्र मान्न कठिन हुन्छ । गिरिजाबाबुले त यसलाई ‘ग्य्राण्ड डिजाइन’ भन्नुहुन्थ्यो ।
जनताका मनमा पनि यस्तै लागिरहेका अवस्थामा ज्ञानेन्द्र राजा भएपछि २०४६ सालमा प्राप्त गरेको संवैधानिक अधिकार पनि खोसेर फेरि सक्रिय राजतन्त्र ब्युँताउने प्रपञ्च गरे ।
त्यसले गर्दा नेपाली कांग्रेसजस्तो पार्टी पनि गणतन्त्रमा आउन बाध्य भयो । कांग्रेस सभापति गिरिजाबाबुलाई म सधैँ सम्झिरहन्छु । उहाँमा अघि बढेपछि पछि नफर्किने अठोट थियो ।
माले, मसाले र मण्डले एउटै हुन् भन्ने दृष्टिकोण राख्ने गिरिजाबाबु तिनैसँगको सहकार्यमा आन्दोलनमा जान तयार हुनुभयो । नेकपा (एमाले), जनमोर्चा नेपाल र नेमकिपाजस्ता वामपन्थी पार्टी आन्दोलनमा एक भए ।
वामपन्थी पार्टीहरूबीच अन्तरविरोध थिए । सैद्धान्तिक भिन्नता थिए । अन्तरविरोधसहित पनि हामी एकतामा आउनैपथ्र्यो ।
एकतामा जानुपर्ने अवस्था ज्ञानेन्द्रले नै उत्पन्न गरेका हुन् । मत के भन्छु भने एक प्रकारले ज्ञानेन्द्र शाहले नै प्रतिगामी कदमद्वारा हामी नेपाली जनतालाई अन्तरविरोध हुँदाहुँदै पनि एकै ठाउँमा वसेर साझा अधिकार प्राप्त गर्न संघर्ष गर्ने अवसर मिलाइदिए ।
त्यस्तो अवसरलाई गुमाउन हुँदैन भनेर हामी एक भएका हौँ ।
त्यसबेलाको जनमोर्चा नेपालको केन्द्रीय समितिको बैठकले नै असोज १८ को ज्ञानेन्द्रको कदम प्रतिगामी हो, यसले अन्ततः सक्रिय राजतन्त्रमा फर्काउँछ, भित्री उद्देश्य यही हो । यसको विरुद्धमा संघर्ष गरौँ भनेर निर्णय गरेको थियो ।
जनमोर्चा नेपालले नै माधव नेपाल, नेमकिपा, कांग्रेस सभापति गिरिजाबाबुकहाँ लगेर संघर्षको प्रस्ताव राखेको हो ।
गिरिजाबाबुलाई मैले पहिलोपटक प्रस्ताव राख्दा उहाँले इन्कार चाहिँ गर्नुभएन – ‘पख्नुस्, नआत्तिनुस्’ मात्रै भन्नुभयो ।
माधव नेपालले ‘यो सक्रिय राजतन्त्र होजस्तो पनि छ तर सडकमा गइहाल्ने बेला अलि भा’छैन कि’ भन्ने कुरा गर्नुभयो । नेमकिपाका नारायणमान विजुक्छेले मलाई पनि लागेको छ । ‘अब हामीले सोच्नुपर्छ’ भन्नुभयो ।
असोज १८ मा राजाको कदमपछि असोज २२ गते त्यसबेला जनमोर्चा नेपालले सानो सडक प्रदर्शन गर्यौँं ।
त्यसको पाँचमहिनापछि माघको ७ गते हामीले सडकमा जाने कि नजाने भन्ने कुरा गर्यौँं । चारवटा दलका बीचमा सहकार्य गर्ने गरी समिति बनाइयो । त्यही बेला नै सडकमा जान ढिला नगरौँ भन्ने निर्णय भएको हो ।
त्यसपछि गिरिजाबाबु, माधव नेपाल, म र नारायणमान विजुक्छेले पालैपालो नेतृत्व गर्ने गरी बैठक राख्दै गर्यौँ ।
म सानेपा हाइटमा बस्थेँ । हामी छतमा त्रिपाल राखेर बैठक बस्थ्यौँ । मेरै अध्यक्षतामा बसेको बैठकले यो प्रतिगमन नै हो भनेर चारवटै दल सहमतिमा आयौँ । अब सडक संघर्ष गर्ने भन्ने निर्णय भयो ।
फागुन ७ गतेबाट आन्दोलन गर्ने भन्ने निर्णय गर्यौं । हामी माघ ७ गते बैठक बसेका थियौँ । एक महिनाको तयारी गर्ने भनेर त्यही बैठकबाट उठेका हौँ । त्यो माइन्युट अझै पनि छ । त्यसपछि हामी तयारीमा लाग्यौँ । तयारीकै बीचमा ज्ञानेन्द्रले एउटा ‘तुरुप’ फाले । त्यतिबेला युद्धरत माओवादीसँग शान्ति वार्ता गर्न तयार रहेको तुरुप फाले ।
शान्ति वार्ता गर्छु भन्दाभन्दै माओवादी नआउँदा यिनीहरू नै अशान्ति चाहन्छन् भन्ने सन्देश जान्थ्यो । आएनन् भने त्यो देखाएर जे गर्नुपर्छ गर्ने भन्ने दरबारको तयारी हामीले चाल पाइसकेका थियौँ । माओवादी वार्तामा आए सात दलको आन्दोलन निस्तेज पार्ने राजाको चाल थियो ।
माओवादीले पनि त्यसपछि हामी वार्तामा आउन तयार भनेर भनिहाले । शान्ति वार्ताको समयमा आन्दोलन गरेर सात दल वदनाम हुन्छन् भन्ने निष्कर्ष पनि दरबारको थियो ।
राजाले वार्ता गर्न खोज्दा आन्दोलन गर्ने भनेर सात दलको विरोध हुन्छ भन्ने ज्ञानेन्द्रको बठ्याइँ हामीले पनि बुझ्यौं ।
हामीले त्यसपछि त्यो ७ गतेदेखिको कार्यक्रम स्थगन गर्यौँं । त्यसपछि शान्ति वार्ता सुरु भयो । हामीलाई त्यसबेला नै यो शान्ति वार्ता निष्कर्षमा पुग्दैन भन्ने लागेको थियो । किनभने त्यो हामीलाई अलमल्याउनका लागि मात्रै रचिएको प्रपञ्च थियो ।
त्यसपछि उनीहरूको वार्तामा सेना ब्यारेकको पाँच किलोमिटरभन्दा बाहिर जान नपाउने भनेर ‘डिमार्केसन’ राखियो । यो सर्त दुवैतर्फका सेनालाई लागु हुने भनेर वार्ता समितिले निर्णय गरे ।
त्यसबेला लोकेन्द्रबहादुर चन्द प्रधानमन्त्री हुनुहुन्थ्यो । त्यो प्रस्ताव प्रधानमन्त्रीमार्फत् दरबारमा पुर्याइयो ।
त्यसबेला दरबारको सहमतिमा वार्ता समितिले प्रस्ताव पारित गर्यो । त्यसपछि तत्कालै ज्ञानेन्द्रले दोहोरो भूमिका निर्वाह गरे ।
एकातिर प्रधानमन्त्रीलाई हुन्छ निर्णय गर भनिदिने अर्कोतिर सेनालाई बोलाएर मान्दैनौं भन्न लगाउने ।
त्यसबेला नेपाली सेनाले हामीले यो निर्णय मान्दैनौं भनेपछि प्रधानमन्त्रीलाइ नै उल्लु बनाउने काम भयो ।
त्यही विषयबाट असन्तुष्टि हुँदाहुँदै लोकेन्द्रबहादुर चन्दको केही समयपछि राजीनामा आयो । ज्ञानेन्द्रको व्यवहार सबैले बुझे ।
वार्ता भंग भएपछि हामी फेरि बैठक बस्यौं । चैतमा हामीले तत्कालीन सद्भावना पार्टीलाई पनि आन्दोलनमा समावेश गरायौं ।
हृदयेश त्रिपाठीलाई बोलाएर हामीले पाँचदलमा राख्यौँ । मधेस, पहाड र हिमाल मिल्नैपर्छ भनेर उहाँलाई बोलाएका हौँ ।
त्यो बैठक हामीले पुल्चोकको एउटा घरमा गरेका हौँ । त्यसपछि हामी पाँचदल भएका हौंँ ।
त्यसपछि हामी निरन्तर बैठकमा बस्यौँ । बैशाख २१ गतेदेखि हामीले आन्दोलन सुरुगर्ने निर्णय गरेर पाँचदल सडकमा गएका हौँ ।
यस स्थितिमा २०५९ सालदेखि आन्दोलन सुरु भए पनि ६० साल बैशाख २१ गतेदेखि हामी सडकमा गएका हौँ । त्यसपछि हामी ०६३ सालसम्म लगातार सडकमै रह्यौँ ।
यस बीचमा असार, साउन खेतीपाती केही नभनी दिनहुँ सडकमै गयौँ । हजारौंको प्रदर्शन हुँदा पनि राजाले हाम्रो मागको सुनुवाइ गर्दै गरेनन् ।
ज्ञानेन्द्रसँग सेना छ । शक्ति भएकाले हामीलाई नटेरेको हो भन्ने निष्कर्ष हामीले निकाल्यौँ ।
अब हामी अर्को विकल्पमा पनि जानुपर्छ भन्नेमा छलफल गर्यौं । माओवादीसँग सहकार्य गरेर अघि जानुपर्छ भन्ने निष्कर्ष हामीले निकाल्यौँ । माओवादीको पनि त सेना थियो ।
गिरिजाबावु र मेरो भित्री छलफलपछि हरेक निर्णय हुन्थ्यो । उहाँसँग म दैनिक छलफलमा हुन्थेँ । पहिले उहाँ माओवादीसँग सहकार्य गर्नै हुँदैन भन्ने पक्षमा हुनुहुन्थ्यो । मैले उहाँसँग धेरैपटक कुराकानी गरेँ, छाड्दै छाडिन । उहाँले त्यसपछि ‘ल कुरा गर्नुस्’ भन्नुभयो ।
‘गिरिजाबावुले त्यसो हो भने यो काम अरूलाई लगाउनु हुँदैन तपाईँ नै अघि बढ्नुस् । जहाँ गएर कुराकानी गर्नुपरेपनि तपाईँ नै गर्नुस्’ भनेर मलाई भन्नुभयो ।
त्यसपछि मलाई समस्या पर्यो । म आफैँ चिनिएको व्यक्ति । मेरोपछि सीआईडी लागेको रहेछ भने माओवादीको सेल्टर नै बर्वाद हुन सक्थ्यो । त्यो पनि गर्न हुँदैनथ्यो ।
माओवादीका नेता त्यसबेला रोल्पामा हुनुहुन्थ्यो । रोल्पामा म अब कसरी जाने ? आन्दोलनमा दिनहुँ लाग्ने व्यक्तिलाई धेरै चिनेका हुन्छन् । यसले त माओवादीको बर्बादी गर्ने काममात्रै हुन्छ भन्ने लाग्यो ।
मैले गिरिजाबाबुलाई भोलिपल्ट गएर एउटा प्रस्ताव राखेँ — ‘मसँग एकजना साथी हुनुहुन्छ । उहाँलाई सामान्य जनता धेरैले चिनेका छैनन् । प्रचण्डसँग कुरा गराउने उपयुक्त व्यक्ति उहाँ नै हुनुहुन्छ ।’ गिरिजाबावुले अर्को मान्छे त हुँदैहुँदैन भनेर अडान नै लिनुभयो । तपार्इँ र मबाहेक अर्को व्यक्ति यसमा सहभागी गराउन हुँदैन भनेर मलाई भन्नुभयो ।
मैले अन्तिममा भने — अर्जुननरसिंह केसीसँग काम गरेका व्यक्ति हुन् उनी । पहिले नेविसंघका मान्छे हुन् । पछि २०३९ तिर हामीतिर आएका हुन् । उनको नाम नारायणकाजी श्रेष्ठ हो । तपाइले एकपटक अर्जुननरसिंह केसीसँग सोध्न सक्नुहुन्छ भनेपछि गिरिजाबावु बोल्नुभएन ।
महिनौं लाग्यो यो कुरा बुझाउन । ‘संसारले आतंकवादी भनेर रेडकर्नरमा राखेको छ । कस्तो अप्ठेरो कुरा गर्नुभयो’ भनेर मलाई पटकपटक भन्नुहुन्थ्यो । उहाँले अर्जुननरसिंह केसीसँग नारायणकाजीको नाम चाहिँ सोध्नुभएछ तर अन्य कुरा केही खोल्नुभएनछ । मैले पछि नारायणकाजी श्रेष्ठलाई गिरिजाबावुकहाँ लगेँ ।
उहाँहरूबीच चिनाजानी थिएन । कुरा गर्दै गएपछि पछि नारायणकाजीलाई पठायौँ ।
त्यसबेला हामीसँग स्याटलाइट टेलिफोन थियो । मोबाइल आइसकेको थिएन । त्यो स्याटलाइट फोन पनि उहाँहरू (माओवादी) ले नै दिएको हो ।
विभिन्न चरणमा कुरा गरेपछि दुवैतर्फबाट हुन्छ भन्ने भयो ।
माथिल्लो चरणमा कुराकानी गर्ने भन्ने निष्कर्ष निकाल्यौँ । त्यसपछि कृष्णप्रसाद सिटौला र बावुराम भट्टराईबीच कुराकानी गराइएको हो । अन्ततः वातावरण तयार भएपछि उच्चस्तरीय बैठक बस्ने भन्ने टुंगोमा पुग्यौँ ।
यसरी बैठक बस्दा कहाँ बस्ने भन्ने ठाउँको खोजी भयो । माओवादीले भन्यो, ‘रोल्पामा हाम्रो सेल्टर छ । त्यहाँ आउनुस् । तपाईहरूलाई हामी पूर्ण सुरक्षा दिन्छौँ ।’ म जाँदा त्यो हालत हुन्थ्यो भने गिरिजाबाबु लैजाँदा के होला ? यसमा कुराकानी भयो । सेनाको ब्यारेक छलेर जान सकिने अवस्था थिएन ।
गिरिजाबाबुले यही बेला भन्नुभयो, ‘म बिरामी भनेर दिल्ली जान्छु । अस्पतालमा १/२ दिन बस्छु । त्यतै बोलाएर कुराकानी गरौँला । नेपालमा मेरो कारणले सुरक्षित हुँदैन ।’ उहाँ उपचारका लागि भनेर जानुभयो । बाँकी अरू पनि सँगै दिल्ली जान हुँदैनथ्यो ।
हामी आआफ्नो तरिकाले बोर्डर पारी जाने भन्ने निर्णय भयो । हामीले भनेको मितिभन्दा बैठक दुई दिन ढिला भयो । किनभने माओवादी जाने भनेर तय भएको नाकाको सुरक्षा व्यवस्था सरकारले झनै कडा गरेको थियो । म कपिलवस्तुको नाका हुँदै गएको थिएँ । माओवादीले नाका परिवर्तन गरेर जाँदा दुई दिन ढिला भएको थियो । गिरिजाबाबु दिल्ली पुगेर होटलमा बस्नुभएको थियो । हामी गएर उहाँलाई होटलमा भेट्यौँ । त्यसपछि १२ बुँदे सहमतिको पृष्ठभूमि तयार भएको हो ।
० ० ०
अहिले के सुनिन्छ भने यो सबै भारतले मिलाइदिएको थियो । वार्ता पनि भारतले नै गराएको हो । सहमतिको ड्राफ्ट पनि भारतीयले नै गरेका हुन् ।
यो बिल्कुलै गलत कुरा हो ।
हामी त्यसबेला भारतले बनाइदिएको सेल्टरमा बसेका होइनौ । उसले बनाइदिएको पनि थिएन । हाम्रै पार्टीहरूका प्रवासी संगठन छन् । ती संगठनमा काम गर्ने साथीले सहयोग गरेका हुन् । त्यस्तो ठाउँमा गएर हामी कुराकानी गरेका हौँ । हामीले गिरिजाबावुलाई त्यहाँ लैजाँदा पनि कसैले थाहा पाउला भनेर ३ वटा मोटर चेन्ज गरेर लगेका थियौँं ।
 
वार्तामा सबैले आआफ्नो पार्टीका तर्फबाट ड्राफ्ट पेस गथ्र्यौं । त्यसमा छलफल गर्दै गएपछि कुन मिलेन, कुनलाई झिक्ने राख्ने गर्दै अन्त्यमा सहमति कायम भएको हो । भित्रीरूपमा माओवादीका कोही साथी भारतीयसँग ‘टच’मा थिए भने हामीलाई थाहा थिएन । या कांग्रेस/एमालेका कोही थिए भने पनि हामीलाई जानकारी गराइको थिएन ।
मलाई अहिलेसम्म पनि भारतीय सहयोग थियोजस्तो लाग्दैन । तर म के कुरामा शङ्का छैन भने त्यहाँको सुरक्षा निकायले हामी भेट भएको कतै थाहा पाएको चाहिँ थियो । गिरिजाबाबु दिल्ली पुगेपछि त्यहाँको सुरक्षा निकायले पनि यसको जानकारी पक्कै पाएको हुनुपर्छ । गिरिजाबाबु दिल्ली पुगेको कुरा ‘र’ ले थाहा नपाउने भन्ने पक्कै हुँदैनथ्यो ।
माओवादी त कहाँ बस्छन् भन्नेसमेत हामीलाई पनि थाहा थिएन । त्यहाँ पुगेर हामी पनि छुट्टाछुट्टै बसेका हौँ । हामी बस्ने ठाउँ जनमोर्चाको संगठनकै साथीहरूको घर गाजियावादमा थियो । प्रचण्ड र बाबुराम पनि छुट्टै बस्नुहुन्थ्यो । एकदिन प्रचण्डले मलाई एक्लै आफू बस्ने ठाउँमा लगेर खाना खुवाउनुभएको थियो । गिरिजाबाबु भने होटलमै बस्नुभएको हो ।
वार्ताका क्रममा अब सिधै गणतन्त्रमा जाने भन्ने कुरा उठेको थियो । तर त्यसबेला नै गिरिजाबाबुले जाने त्यहीँ हो तर अहिले भन्ने बेला भएको छैन भनेर सबैलाई कन्भिन्स गर्नुभएको हो । ‘यो अत्यन्तै गोप्य राखेर जानुपर्छ । र&#23