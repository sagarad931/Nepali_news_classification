
﻿अनुज मिश्र
मधेसमा भइरहेको आन्दोलनबारे विभिन्नखालका फरक बुझाइ छन्, जसलार्इ यसरी बुँदागतरूपमा राख्न सकिन्छ ।
एकथरी बुझाइ यस्तो छ
मधेसीले पीडा खेपेकै हुन् । अन्याय नभएको होइन। विगतदेखि नै सोझा बिचरा मधेसीहरुलार्इ तिनकै भ्रस्ट नेताहरुले पनि धोका दिएका हुन्। मन्त्री पद र अन्य लोलुपतामा लागेर मुद्दा, पार्टी र मधेसको मागलाई मुद्रा सँग साटासाट गरेर धोका दिएका हुन् मधेसी जनतासँग।
तिनीहरु अडिग नभएर हो अवस्था बिग्रेको। तर, अन्याय खेप्ने गरेका मधेसी लगायतका उत्पीडितहरुको पक्षमा नेपालको संविधान ०७२ ले लगभग अधिकार समावेश गरेको छ। संभवत: उनले पाएका अधिकारको सीमा हाम्रो अधिकार क्षेत्रमासमेत कतै- कतै हस्तक्षेप नगरेको हो भनेर अहिले नै भन्न सकिन्न।
अहिलेको मधेस-आन्दोलन व्यर्थ छ । यो बिना मतलवको गोरुसिंगे जुधाई भन्दा फरक हैन । वास्तवमा भने हो भने मधेसीहरुका त्यो नेता जो पहिलेदेखि भ्रष्ट छन् र पहाडका नेता जो यिनलाई गन्दैनन्, ती दुबैको इखको लडाईमा थालिएको हो यसपालिको मधेस आन्दोलन।
विचरा भावनात्मक मधेसीहरुलाई बसमा गरी त्यहिँ नेताहरुले उचालेको हो अहिलेको यो आन्दोलन! अर्को प्राय: मधेसीहरुले संविधान बुझेका छैनन। तिनका अगाडि संविधानको अपव्याख्या गरी भड्काइएको छ । आन्दोनमा जाँदा पैसा पाउँने लोभ बाँडिएको छ। कुनै मतलवपूर्ण माग नै छैन !
यसपालिको आन्दोलनको अर्को भित्री पक्ष के छ भने – मधेस आन्दोलन-३ भारतीय सहयोगमा थालिएको खुफिया योजनामा आधारित छ। नेपालमा रहेको मधेसका जिल्लाहरुलाई भारतमा गाभ्ने पुरानो षड्यन्त्रको व्यवहारिक थालनी हो।
मधेसी नेताहरु जसको इन्डियासँग अटुट सम्बन्ध छ। तिनले त्यस योजनालाई गोप्य तरिकाले मधेस मुद्दा बनाउँदै सञ्चालित गरेका छन। जबकि सबै नेताहरु जमिन्दार छन्।
अहिलेको आन्दोलन तिनकै रुचि र इच्छामा थालिएको छ। वास्तविक मधेसीहरु यस आन्दोलनको पक्षमा भित्री आत्माले छैनन्। बरु मारमा छन्।
कुनै माग जायज छैन। तैपनि जिद्दीले हासिल गर्न खोजेको पहाडी समुदायप्रतिको शक्ति प्रदर्शन हो यो आन्दोलन र नाकाबन्दी। नाकाबन्दी गर्नु रे! कति ठूलो अमानवीयता र अहंकार हो! अब सिंगो नेपाल नै त्यसो गरेपछि कसैको पोल्टामा दिन कहाँ मिल्छ र ।
एक-दुई माग जायज भए पनि भारतको एजेन्ट वा भारतीय मधेसी मोर्चाको नेताहरुलाई मधेसी जनताहरुले हिरो बनाएको कारणले गर्दा ती जायज मागहरु पनि संवोधन नहुने अवस्था उनिले नै निम्त्याएका हुन्।
एक पहाडी मूलका राष्ट्रियस्तरका काठमाण्डौ निवासी अभिनयकर्ताको बुझाइमा अहिलेको मधेस आन्दोलनलाई काठ्मान्डुमा मात्र पनि धेरैपयले सिके राउतको अभियान बुझेका छन्। सिके राउत अलग राष्ट्र माग गर्ने अभियन्ता हुन्। अलग देशको माग गर्नेहरुको आन्दोलनलाई सरकारले दमन गरेको कुरा सार्थक रहेको बुझाइ समेत व्याप्त छ पहाडतिर।
अर्को एकखाले बुझाइ
यो विखण्डनकारीहरुको आन्दोलन हो। त्यस कारण राज्यले चरम शक्तिको प्रयोग गरेको होला । राज्यले अपनाएको कुनै पनि दमनको पद्दति राष्ट्रिय अखण्डता जोगाउन जायज पनि हो ।
मधेसी नेताहरुले भारतको ईशारामा नाकाबन्दी गरेकोले यसलाई प्रत्यक्ष रुपमा पहाडलाई दु:खेको छ। त्यसलाई जसरी पनि सफल हुन दिनु हुँदैन।
विगतको इतिहास हेर्ने हो भने ओली सरकार पहिला हो, जो अडिग भएर भारत र भारतीय मधेसी नेताहरु लगायत त्यस्ता माग गर्नेहरुलाई ठीक पार्दै छन्। यस्तो अवस्थामा यस्तैखाले सटिक कारवाही हुनुपर्छ । त्यस्ता नेतापछि लाग्ने आम मधेसी जनता पनि दोषी छन ।
अर्को एकथरिको बुझाइ
मधेसीहरुलाई एक इञ्च पनि हक दिनुहुँदैन। उनीहरु बिहारी/ भारतीय हुन्। उनीहरुलाई सरकारले बराबरको हकाधिकार दिए राज्य तहस नहस हुने भन्ने डर छ। यो त्यो बर्ग जो दुवै पक्षमा सक्रिय छन् !
पहाडीहरू कुमाउ र गढवालका छन्, जो चाहँदैनन् मधेस अधिकारसम्पन्न होस् । कारण, त्यसो भए उनले प्रयोग गर्दै आइरहेको मधेसको भागको अधिकार खोसिन जाने डर छ उनीमा।
दुबै तर्फका यनीहरू त्यो बर्ग हुन् जो खुलस्त रुपमै एक अर्का बिरुद्ध सामाजिक सन्जालमा अभद्र टिप्पणी लेख्ने गर्छन!
सही भन्ने हो भने यो वर्ग पनि उत्तिकै दोषी छ, अहिलेको हालतका निम्ति ।
आम मधेसीको बुझाइ
२४० वर्ष अघिदेखि शोषित हुँदै आइरहेका छौं। बिगतदेखि नै समानताको निम्ति अनेकौं चोटि आवाज उठाइएको छ। इतिहासको हरेक कालखण्डमा बिभिन्न आन्दोलनमा सहभागी छौं। तैपनि कहिले भैया/ धोती/ मधिसे/ बिहारी/ विखण्डनकारी भनेर हेपिएको छ त कहिले अन्य आरोपमा मागलाई पाखा लगाइएको छ।
लोकतान्त्रिक आन्दोलन पश्चात नयाँ नेपालको अभि/परिकल्पना सँगै अधिकावारदी/ पहिचानवादी, जन-आन्दोलनहरुमा समेत सहिद भएर नवनेपालको निम्ति शिलान्यास गरेका हौँ।
यस पूर्व दुर्इचोटि मधेस आन्दोलन गरेर माग स्थापित गरेका हौँ । ८ बुंदे र ११ बुंदेमा वाचा गरिएको छ । तर, बलिदानीद्वारा स्थापित गरिएको मुद्दाहरुलाई तिलान्जली दिएर नयाँ संविधान घोषणा गरिएको हो। अहिलेको संविधानमा पास गरिएका धाराहरुले नेपालमा संविधानको व्यवहारिक प्रयोगदेखि नै मधेसी, थारु मुस्लिम, आदिवासी, जनजाति आदिको स्वतन्त्र बसाइ र अपांग पारिएका अधिकारहरुले गाह्रो हुने र बिस्तारै पलायन हुनुपर्ने अवस्था छ।
अहिलेको संविधान एक वर्ग जो पौराणिक कालदेखि नै मधेसी/ थारु लगायतका उत्पीडितहरुउपर शासन गर्दै आइरहेका हुन्, त्यै बर्गको शोषण संस्थागत गर्न बनाइएको मूल-कानुन हो !
यसको परिपालना गर्नु भनेको‘हेजेमोनाइज्ड’ हुनु हो ! अर्थात स्वेच्छाले शोषित हुन स्वीकार गर्नु हो !
आम मधेसीलाई वास्तवमा मधेसका नेताहरुले बिश्वासघात गरेकै हुन्। तैपनि नयाँ नेपालका नयाँ सरकारहरुसँग ती माग संवोधन/ समावेशिताको आश थियो ।
तर सो नभएर तिनीबाट समेत उत्पीडित जनताको मागहरुलाई लत्याइएको छ। जुन आश जन-आन्दोलनपछिको कुनै सरकारसँग रहेको थिएन।
यसपालि हामीबिरुद्ध लोकतान्त्रिक राज्यले समेत राजा र रानाभन्दा पनि भयानक षड्यन्त्र गरेको छ।
शोषणलाई संस्थागत गर्ने धाराहरु पास गरेका छन, विगतमा गरेका सम्झौताहरु मिल्काइएको छ। बलजफ्ती संविधान बनाइएको छ।
समान्य सम्झौताहरुलाई पनि समेटिएको छैन। २ चोटीको मधेस आन्दोलनको सबुत प्रमाणको रुपमा रहने नाउँ समेत संविधानले ‘ग्याब’गरेको छ। अस्तित्व समाप्त पार्न शुरु गरिएको त्यो पहिलो ‘लेडर’ले नै भविश्य भूतमा भएको वर्तमान छ।
विस्मृत सरकारलाई जगाउन अनेकौं उपाय गरे सुनेनन्, सांकेतिक विरोधदेखि लिएर विश्वमा अहिलेसम्म गरिएका सबै शान्तिपूर्ण आन्दोलनको स्वरूप र थप मधेसको मौलिक सांस्कृतिक विशेषता झल्किने कार्यक्रम भयो । तर, बहिरा सरकार कुम्भकर्ण भयो।
जति शान्तिपूर्ण आन्दोलन प्रकार मधेसमा अख्तियार गरिएको छ, त्यसको आधाजति मात्र गुगलमा सर्च गर्दा भेटिन्छ।
कुनै नेता नआए पनि यो आन्दोलन आम मधेसीले शुरु गरेको हो र रोकिने छैन, जबसम्म बिगतको सम्झौता इमान्दारिताका साथ कार्यान्वयन हुने छैन।
शान्तिपूर्ण आन्दोलनमा दमनको चरम प्रयोग राजाकालीनभन्दा पनि अपहेलित गर्ने किसिमको छ। हाम्रो माग समावेश गर्नुको साट्टो टाउको र आँखामा गोली हिर्काइ अन्य सहभागीको मुटुभित्र डर पसाउन खोजिएको छ। भूकम्पको भन्दा पनि भयानक मृत्यु दिएको छ। आँखा, टाउको/ पेट/ छातीको गिद्दी निकालेर, बालकहरुलाई समेत छाडिएको छैन। घरभित्र पसेर छोरा-छोरी, बुहारी, आमा सबैलाई हिर्काइँदैछ।
बिगतमा भएको सम्झौता बुँदागत रुपमा हुँदा पनि कुनै माग नै छैनन् भनी कुठाराघात गरियो। धोकेवाज सरकारको बिरुद्ध उत्रेका आम मधेसीलाई विखण्डनकारी भनिँदैछ, जबकि आन्दोलनको ५ महिना भयो, निराशाको खाडल विश्वमै नभएको इतिहासजति गहिरो भयो। तर, पनि अहिलेसम्म स्वतन्त्र राष्ट्रको माग बिगतको मागसँग थपिएको छैन।
यस्तो अन्धराष्ट्रभक्ति व्याप्त छ । मधेसमा सिके राउत रहे पनि राउतको आन्दोलनमा जान चाहँदैनन् मधेसीहरू । तर, सरकारले मधेसीलाई यतिका दिनदेखि पेलेर जाऊ- जाऊ भन्दैछ !
यसपालि राज्यले सम्प्रदायिकता भडकाउन खोज्यो । तर, मधेसले गम्भीरतापूर्वक लिएर संयमित रह्यो र मधेसमा रहेका अन्य सम्प्रदायलाई राज्यको चलखेल हुन नदिन सुरक्षा प्रदान गर्दै पनि छन ।
यो पहाड र मधेस बीचको लडाई होइन । शोषक सत्ताको अपरिपक्वता र शोषित जनताको परिपक्वता बीचको संघर्ष हो । यो केवल मधेसको मागको निम्ति होइन, उत्पीडनमा रहेका हरेक समुदायहरुको आवाज हो । आन्दोलनमा पहाडी र मधेसी साथ-साथ पनि छन्।
आन्दोलनमा दिनहुँ सहिद हुनेहरुको माग र संवोधनप्रति गम्भीर नभएर राष्ट्रपति, प्रमको प्रक्रियामा सरकार बढ्दै रह्यो। ‘प्रोपागण्डा’लाई जन्म दिँदै आन्दोलन तुहाउने खेलमा सरकार सक्रिय रह्यो।
कतैबाट कसैले पक्षमा नसुने, नबोलेपछि अन्तत: नाकाबन्दीको रुप अख्तियार गर्नु परेको हो । राजधानीमा अभाव भो। अभावमा नयाँ नेपालका नेपालीहरुले किन गर्नुपरेको हो एक नेपालीले बन्द आन्दोलन ? किन गरिएन बिगतको सम्झौता कार्यान्वयन ? आदि प्रश्न सरकार अगाडि राख्दै मधेसीप्रति न्यायको निम्ति पहल गर्नेछ जस्तो लाग्यो । तर, परिस्थिति प्रतिकूल हुन गयो । मानवीय संकट मधेसमा देखिएन ।
आम मधेसीलाई पनि जमिन्दार र ५० लाखको निम्ति उचालिएको भारतीय देखियो। नाकावन्दी बिरुद्ध ट्वीटर अभियान चलाइयो। तर, मधेस मागको पक्षमा एक स्टाटस समेत देखिएन जबकि नाकामा दिनहुँ राज्यको दमन खेप्दै बन्दमा उत्रेकाहरुको अनुहार मात्र भारतीयसँग मिल्छ । तर, सबै आम मधेसीहरू नेपाली हुन !
हुनत मधेसको गहिरो सम्बन्ध पनि छ भारत सँग । कसैकी फुपू , कसैकी माइजू , कसैका छोरी /छोरा भारतमा छन्। जुन सम्बन्ध राज्यले ज्यान मार्ने धम्की दिए पनि कसरी तोड्न सकिन्छ ? आन्दोलनभरि कसैको दाइ भारतबाट चिन्तित मुद्रामा फोन गरेर सुरक्षा अवस्था र खानेकुराको आपूर्तिबारे जानकारी लिँदै फोनमै डरले रोएका छन् । तर, हालत सोध्न सरकारको फोन आएको छैन । बरु मृत्युको बुलेट आएको छ।
आफ्नो सरकार मधेसीको पक्षमा उभेका छैनन् । बरु इतिहासमै नेपाली शक्तिको नजिक मानिएको भारत पहिलोचोटि मधेसको पक्षमा केही बोलेको छ । बरु मधेसीसँग लड्न सरकारले चाइना/ बंगलादेशसँग सहयोग मागेको हो । तर, मधेसीले भारतसँग त्यस्तो कुनै औपचारिक सहयोग मागेको छैन।
अब कुनै शंका छैन – मधेसीलाई मानव नै गनेर हो सरकारले बिगतमा भएको सम्झौता ५ महिना बितीसक्दा लचिलो नभएको कट्टरता।
मधेसको अबको स्थिति त्यो ठाउँमा छ जहाँबाट आत्म समर्पण छैन, बरु आत्महत्या छ, गुमाउनु पर्ने केही छैन, पाउने भनेको मानव अधिकारको अनुभूति हो।
मधेसमा मधेसी नेताबारे बुझाइ
तत्काल मधेससँग धोका गरेका मधेसी नेताहरुलाई दण्डित गर्नु भन्दा हकअधिकारको समायोजन प्रमुख मुद्दा हो। यसपालि वार या पारको लडाइँ लड्दै तिनलाई ‘वेट एण्ड वाच’ मा राखौं।
यसपालि मधेसी नेता पनि दायाँ-बायाँ भए यिनलाई पनि नछोड्ने। तर आन्दोलन बीचमा कुनै हिसाव किताब होइन, त्यसले अधिकार विरोधीलाई टेवा पुग्ने छ।
यस आन्दोलनको थालनी आम मधेसीहरुले गरेको हो, नेतृत्व दिइएको हो । तर, आन्दोलनको सार्वभौम आम मधेसी जनतामा निहित छ। ढोका भए पनि पहिलाजस्तो माफी नदिने न रोकिने छ। ती फेल भए नयाँ जानेछन्।
मधेस र पहाडको साझा बुझाइ
मधेसी/थारु लगायतका अन्य शोषित/ सिमान्तकृत वर्ग, क्षेत्र, लिंगहरुले वास्तवमा इतिहास कालदेखि नै शोषण खेप्दै आइरहेका छन। तिनले न्याय पाउनुपर्छ !
वर्तमान प्रधानमन्त्रीले मधेसलाई कुण्ठित पार्ने अभिव्यक्ति दिएकै हुन्। हप्तापिच्छे नयाँ – नयाँ प्रोपागाण्डा ल्याएर सरकार कार्यकाल लम्ब्याउँदै छ।
गफ हाँक्दै कहिले हावाबाट बिजुली त कहिले एक किलो ग्यास नपाएका बेला घर -घर ग्यास पाइप लाइन पुर्याएर भित्तामा मिटर हाल्ने अभिव्यक्ति दिँदै मौजूद गम्भिर हालतको खिल्ली उडाउँने गरेका छन्।
निकासका लागि वार्ता पश्चात पनि निकास अहिलेसम्म निस्केको छैन। बन्द, हड्ताल जारी नै छ । वार्ता र बन्द ‘टेलिसिरियल’ भएको छ।