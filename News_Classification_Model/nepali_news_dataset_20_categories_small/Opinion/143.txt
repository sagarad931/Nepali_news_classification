
﻿कांग्रेस महाधिवेशनले एक कार्यकालका लागि पारित गर्ने नीति तथा कार्यक्रम कहिल्यै पनि खराब हुँदैन । तर, महाधिवेशनले पारित गरेको नीति तथा कार्यक्रम कार्यान्वयन भएको छ कि छैन, त्यस्ता पारित नीति तथा कार्यक्रमलाई समयसापेक्ष परिवर्तन गरी सान्दर्भिक बनाएर कार्यान्वयनमा लगियो कि लगिएन भन्ने विषयमा अहिले बहस आवश्यक छ । अहिलेसम्म हेर्दा नीति तथा कार्यक्रमको कार्यान्वयन र अनुगमनको कार्य ज्यादै नै फितलो छ । यो विषयमा १३औँ महाधिवेशनपछि प्रगति गर्न आवश्यक छ । र, हामी गर्छौं ।
विधान संशोधनमा चुक्यौँ
पार्टी विधानमा महाधिवेशन भएको र हुने वर्षबाहेकका वर्षमा महासमिति बैठक बस्ने भन्ने उल्लेख छ । तर, १२आँै महाधिवेशनपछि एकपटक मात्रै महासमिति बैठक बस्यो । मुलुक र राष्ट्रिय राजनीतिमा भएका परिवर्तनलाई पार्टीमा कसरी लागू गर्ने भन्ने अहिलेसम्म स्पष्ट धारणा आएको छैन । नयाँ संविधान निर्माण र संविधानमा संघीयता उल्लेख गर्ने काम कांग्रेस नेतृत्वमा भयो । संविधान निर्माणमा नेतृत्व गरेको व्यवस्थापिका संसद्को सबैभन्दा ठूलो पार्टी कांग्रेसको संविधान जारी भएपछि पहिलोपटक महाधिवेशन हुँदै छ । तर, संविधानमा उल्लेख भएका विषयवस्तुअनुरूप पार्टीको महाधिवेशन गर्न कांग्रेस चुकेको छ । संविधानमा उल्लेख भएको सात प्रदेशको खाकासहित बुथ समितिबाटै महाधिवेशनको प्रक्रिया कांग्रेसले सुरु गर्नुपथ्यो । त्यसो गर्न सकेको भए मुलुकमा त त्यसको असर पथ्र्यो नै, विश्वको ध्यान पनि कांग्रेस महाधिवेशनले तान्न सक्थ्यो । त्यसमा कांग्रेस चुकेकै हो ।
हामीले संविधानअनुरूप विधान संशोधन त गर्‍यौँ तर त्यो अन्तिम अवस्थामा आएर मात्र सम्भव भयो । विधान संशोधन गरी अञ्चलको सट्टा प्रदेश केन्द्रीय समितिबाट निर्णय गरेर राखियो । एउटा अञ्चलबाट एक सदस्य निर्वाचित हुने व्यवस्था रहेकोमा एउटा प्रदेशबाट दुई राख्ने व्यवस्था गर्नुबाहेक विधानमा अन्य कुनै उल्लेख्य व्यवस्था परिवर्तन भएन । त्यो कांग्रेसको दोस्रो कमजोरी हो ।
संविधान जारी हुने वेला नै कांग्रेस महाधिवेशनको सरगर्मी सुरु भइसकेको थियो । त्यसको ६ महिनापछि हुन लागेको महाधिवेशनमा पनि कांग्रेसले संविधानमा भएका व्यवस्थाअनुरूप विधानलाई परिमार्जन गरेर, व्यवहारमा कार्यान्वयन गर्दै महाधिवेशनबाट पारित गरी लैजाने गृहकार्यसमेत गर्न सकेन । संविधानअनुरूप प्रदेशमा कांग्रेसको कस्तो संरचना बन्ने भन्ने विषयमा बहस गरी निर्णय गरेको भए त्यसले विश्वलाई सकारात्मक सन्देश दिन सक्थ्यो । दुर्भाग्य, त्यो हुन सकेन ।
पार्टीले संविधानअनुरूप पार्टीको विधान संशोधन गर्न समिति बनाएको थियो । तर, त्यो समितिमा रहेका साथीहरूले विश्वलाई नै सकारात्मक सन्देश दिने तरिकाले आफ्नो काम प्रभावकारी ढंगले गर्न सक्नुभएन । समितिको प्रतिवेदन महाधिवेशन उद्घाटन हुन तीन दिन मात्रै बाँकी रहँदासम्म पेस नभएपछि केन्द्रीय समितिले प्रत्येक प्रदेशबाट दुई–दुईजनाका दरले १४ जना सदस्य बनाउने निर्णय गर्‍यो । विधानमा त्यो व्यवस्था गर्दा भूभाग र जनसंख्यालाई आधार बनाइएन । भाग लगाएजस्तै गरी एउटा प्रदेशका नाममा दुईवटा कोटा छुट्याउने काम भयो । यो सान्दर्भिक र जायज हुनै सक्दैन । केन्द्रीय समितिले गलत निर्णय गरे पनि हामीले गलतसमेत भन्न सकेका छैनौँ । प्रदेशमा रहेका अञ्चल, जिल्ला र पार्टीका क्रियाशील सदस्यको संख्याअनुसार कुन प्रदेशलाई कति केन्द्रीय सदस्य दिने भन्ने छुट्याउनुपथ्र्याे । त्यसमा जनसंख्यालाई पनि आधार बनाएको भए पनि हुन्थ्यो । सोच्दै नसोचेर जे मन लाग्छ, त्यही गरियो ।
समावेशीका नाममा गल्ती
अहिले केन्द्रीय समितिका लागि विधानमा निर्धारित पदमा आकांक्षी धेरै देखिएका छन् । भ्रातृसंस्थाका महाधिवेशन गर्न नदिइएकाले पार्टीमा नेतृत्व आकांक्षी धेरै हुनु स्वाभाविक हो । तर, सबैलाई केन्द्रीय समितिमा एडजस्ट गर्ने नाममा पद बढाउन हुँदैन । यस विषयमा १२औँ महाधिवेशनमा ठूलो गल्ती भएको हो । महिला, दलित, आदिवासी जनजाति, मधेसीलाई समावेशीकरण गर्ने नाममा गल्ती भयो । उनीहरूलाई समावेशीकरण त गर्नुपर्छ तर हामीले पहिलोपटक नै महाधिवेशन प्रतिनिधि बनाई केन्द्रीय सदस्यका लागि कोटा छुट्याएर त्यसमा बढुवा गर्ने काम गर्‍याँै । त्यो पूर्णतया गलत थियो । समावेशीकरणलाई तल्लो तहबाट बिस्तारै निरन्तर प्रक्रियाबाट माथिल्लो तहसम्म पुर्‍याउनुपथ्र्यो । त्यो हुन नसकेपछि अहिले हामीले गरेको निर्णय गलत थियो भनेर स्विकार्न सक्नुपर्छ ।
१३औँ महाधिवेशनमा पनि अर्को गल्ती हुँदै छ । प्रत्येक प्रदेशमा दुईजनाका दरले केन्द्रीय सदस्य बनाउने निर्णय गरियो । तर, पार्टीको प्रदेशमा कस्तो संरचना निर्माण हुने भन्ने केही तय भएको छैन । पहिला गर्नुपर्ने काम त्यो थियो । संविधानमा उल्लेख गरेकाले प्रदेशको संरचनामा जानैपर्ने बाध्यता भएकाले मात्रै निर्णय गरियो । सँगसँगै गर्न सकिने केन्द्रीय महाधिवेशनका लागि निर्वाचित भएका प्रतिनिधिबाटै गर्न सकिने प्रदेशको चुनाव गर्न सकिएन । त्यो चुनाव गरिदिएको भए केन्द्रीय सदस्यका आकांक्षीको संख्या घट्थ्यो । प्रदेशमा कांग्रेसको सांगठनिक कार्य पनि विस्तार हुन्थ्यो । संविधानमा उल्लेख गरिएको सीमाअनुरूपका प्रदेशबाट आएका प्रतिनिधिले प्रदेशको कार्यसमिति पनि चुनिदिएको भए अहिलेको झमेला खत्तम हुन्थ्यो । यो केन्द्रीय समिति बैठकबाट निर्णय गरी विधान संशोधन प्रस्तावमा उल्लेख गर्नुपर्नेमा नगरेर हामीले अवसर चुकायौँ ।
प्रदेशको सांगठनिक संरचना
प्रदेशको सांगठनिक संरचना पनि अहिले भएको केन्द्र, जिल्ला, क्षेत्र र एकाइ समिति जस्तै हुने हो । प्रदेशबाट आएका महाधिवेशन प्रतिनिधिहरू विधानमा उल्लेख भएका पदाधिकारी र सदस्य चुनेर ‘प्रदेश कांग्रेस समिति’ बनाउने हो । केन्द्रीय समितिको बैठकबाट महाधिवेशन सम्पन्न भएलगत्तै महासमिति बैठक बसेर प्रदेशमा पार्टीको संरचना कसरी निर्माण गर्ने भन्ने निर्णय लिने भनिएको छ । तर, महाधिवेशन गर्न गाह्रो भइरहेको अवस्थामा तत्काल कसरी महासमिति बैठक बस्छ ? यो धेरै गाह्रो कुरा हो । महाधिवेशनमा पनि यस विषयमा आवाज त उठ्ला तर, त्यो आवाज त्यहीँ खत्तम हुन्छ, अघि बढ्नेवाला छैन । राजनीतिमा समय एकपटक आउँछ, सधैँ आउँदैन । महाधिवेशनपछि महासमिति बोलाएर निर्णय गरी कार्यसमिति बनाउँदा अर्को पाँच वर्ष लाग्छ । यसले पार्टी संगठनको क्रियाशीलता र सशक्तीकरणमा असर पार्ने निश्चित छ।
नेतृत्वको कमजोरी
पार्टी सिस्टम बिग्रनुमा नेतृत्वको कमजोरी त छ नै । त्यसमा केही हदसम्म बनेको नीति कार्यान्वयन नहुनु पनि कमजोरी हो । कांग्रेस ‘मास–वेस्ड’ पार्टी हो । तसर्थ कांग्रेसको नीति तथा कार्यक्रम एउटै हुन्छ । जसलाई केन्द्रीय समितिले पास गरी महाधिवेशनको फ्लोरमा पेस गरिन्छ । महाधिवेशनले पास गरेको सो नीति तथा कार्यक्रमलाई व्यवहारमा सफल कार्यान्वयन गर्न नेतृत्व लिन सक्छ भन्ने लागेको सभापतिको उम्मेदवारलाई महाधिवेशन प्रतिनिधिले भोट हाल्छन् । र, ऊ सभापतिमा विजयी हुन्छ । तर, सभापति भएपछि नीति तथा कार्यक्रमलाई कार्यान्वयन गर्न नसकेपछि पार्टी अस्तव्यस्त हुन्छ । अहिले भएको त्यही हो । यसमा नेतृत्वको अक्षमता त भन्न सकिन्न । तथापि, नेतृत्वले ठूलो त्रुटि गरेको पक्कै हो ।
पार्टीको भावी नेतृत्व
अहिले चर्चा सभापतिमा स्वाभाविक उम्मेदवार एउटा मात्रै हो भनेर भएको छ । महाधिवेशन प्रतिनिधिमा निर्वाचित भएर आएपछि विधानमा उल्लेख भएको क्राइटेरिया मेल खाएमा सभापतिको उम्मेदवार जो पनि हुन सक्छ । कांग्रेस विधानमा १५ वर्ष क्रियाशील सदस्य रहेको व्यक्ति महाधिवेशनमा सभापतिको उम्मेदवार हुन पाउने उल्लेख छ ।
विधानमा क्राइटेरिया तोकेपछि त्यो ‘मिट’ गर्ने कसैले पनि दाबी गर्न पायो । त्यसमा स्वाभाविक र अस्वाभाविक भन्ने भएन।
‘बिरासत’ को चर्चा
कांग्रेसमा बिरासत जोगाउने भन्ने विषय पछिल्लो समय व्यापक रूपमा उठ्ने गरेको छ । त्यसका लागि पहिला बिरासतको परिभाषा खोज्नुपर्ला । बिरासत केलाई भन्ने ? बिपी कोइरालाको बिरासत, गिरिजाप्रसाद कोइरालाको बिरासत वा अन्य कसैको बिरासत ? बिरासतको विषयमा बिपीले लेखेको एउटा चिठीको स्मरण हुन्छ । बिपीले मेरो बाबा (केशव कोइराला) लाई चिठी लेख्नुभयो । जुन वेला बिपी भारतको टाटा क्यान्सर अस्पताल र बाबा मोरङमा हुनुहुन्थ्यो । दुवैजनालाई क्यान्सर लागेको थियो । चिठीमा लेखिएको थियो ‘कोशु, नोनालाई मैले लिएर आएँ । तिमीलाई दु:ख भयो होला । नोना मेरी आमा हो । तर, तिमीले कृष्णप्रसादको बिरासत नथामिदिएको भए हामीले राजनीति गर्न सक्ने थिएनाँै ।’ त्यसलाई बिरासत भन्ने कि केलाई बिरासत भन्ने ?
त्यसकारण नेतृत्व चयन गर्दा बिरासतवाला होइन, क्षमतावान् खोज्नुपर्छ भन्ने मेरो मान्यता हो । यसपटक कोइराला परिवारबाट सभापतिमा दाबेदार बन्नु हुन्न, अन्य उपर्युक्त पदमा भने दाबेदारी पेस गर्नुपर्छ । राजनीतिमा नेचुरल प्रक्रिया हुन्छ । सुशील कोइरालाको निधन भयो, त्यसैले कोइराला परिवारबाट सभापतिमा उम्मेदवारी दिनुपर्छ भन्ने मान्यताको म विरोधी हँु । नेचुरल प्रोसेसबाट गयो भने उपयुक्त हुन्छ । यस सम्बन्धमा छिमेकी मुलुक भारतको सिरियस उदाहरण छ । भारतमा कांग्रेस आईको स्थिति पछिल्लो समय किन खस्कियो । यस्तो हुन्छ भन्ने कसैले आँकलन गरेको थियो ? कांग्रेस आईले इन्दिरा गान्धीको मृत्यु भए पनि पाइलट बन्नका लागि अध्ययन गरिरहेको व्यक्तिलाई पार्टी सभापति र प्रधानमन्त्री दुवै बनाइदियो । त्यो वेला नेचुरल प्रोसेसमा अरू सिनियर नेताहरूलाई सभापति बनाइदिएको भए अहिलेको अवस्था आउने थिएन । उनीहरूलाई बाइपास गर्दा यस्तो अवस्था आयो ।
नेपाली कांग्रेसमा पनि त्यस्तै हुन सक्नेतर्फ हामी सचेत हुनुपर्छ । सभापतिमा नै लड्नु थियो भने सुशील’दा हुँदै तयारी गर्नुपथ्र्याे । हामीले गरेनाँै, त्यसैले अहिले नै नेतृत्व लिन होमिनु हँुदैन । यसमा कोइराला परिवारका तीन सदस्य (म, डा. शशांक र सुजाता) बीच छलफल भइरहेको छ । मत–मतान्तर छैन । अहिलेसम्म एक स्थानमा छाँै । एकै स्थानमा रहन्छाँै । उम्मेदवारी भए सल्लाहमा हुन्छ । केमा उम्मेदवारी दिने भन्ने निर्णय हामीले गर्ने होइन महाधिवेशन प्रतिनिधिले गर्ने हो । हामीबीच मिल्ती पनि छ, प्रतिस्पर्धा पनि छ, को अघि बढ्ने भनेर । तिक्तता चाहिँ छैन ।(कांग्रेस केन्द्रीय सदस्य डा. कोइरालासँगको वार्तामा आधारित)