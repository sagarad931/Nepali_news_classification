
﻿सुवास नेम्वाङ । देश र जनताको हितमा लोकतन्त्रलाई संस्थागत गर्दै अघि बढ्ने प्रयास पटक पटक गरियो । तर ती विस्तारै भत्किँदै जान्थे । फेरि जोड्दै अघि बढ्ने सिलसिलामा २०६२/६३ को जनआन्दोलन भएको हो ।
पञ्चायती निरंकुशता विरुद्धको आन्दोलन सफल भएपछि जारी भएको २०४७ को संविधानले पनि व्यवस्थित ढंगले काम गर्न पाएको भए एउटा अवस्थामा हामी पुग्थ्यौं । तर, त्यो हुन सकेन । धेरै प्रकारका द्वन्द्व समाजमा देखा परेका बेलामा केन्द्रमा रहेका राजाले फेरिपछि फर्कंदै निरंकुशता लादेपछि देश एउटा उच्च तहको आन्दोलनमा प्रवेश गरेको हो ।
आन्दोलनमा उत्रिने वातावरण यसरी बनाइएको थियो । आन्दोलनमा जाने क्रममा सकेसम्म धेरै दल एकठाउँमा उभिने प्रयास भयो । शीर्ष तहमा नै निरन्तर छलफल गरेर आन्दोलनलाई व्यवस्थित रूपमा अघि बढाउन संयन्त्रको निर्माण भएको थियो । त्यसलाई व्यवस्थित र ठीक ढंगले एउटा निष्कर्षमा पु¥याउन कार्यदल बनेको थियो ।
मैले त्यसमा रहेर काम गर्ने अवसर प्राप्त गरें । सुरुदेखि नै त्यहाँ रहेर काम गथ्र्यौं । कार्यदलको बैठक दैनिक वा दिनमा कैयौंपटक पनि बस्थ्यो ।
आवश्यकता अनुसार शीर्ष तहको बैठक राखेर त्यसको निर्णयअनुसार हामीले अघि बढाउथ्यौं ।
दलहरुको संयुक्त पहल, प्रयास र निर्णयबाट त्यो निरंकुशता विरुद्धको आन्दोलन अघि बढ्यो । अन्ततः निष्कर्षमा पुग्दा देश गणतन्त्रमा प्रवेश गर्यो ।
निरंकुशताका पक्षमा रहेका पनि आए 
निरन्तर निरंकुशता विरुद्धको आन्दोलन सुरु भएपछि हामी त्यो ठाउँमा आएका हौं । आन्दोलन अघि बढ्दै जान थालेपछि राजाको निरंकुश शासनले धेरै ज्यादती गर्न थाल्यो । जनतालाई धेरै यातना दिइयो । यसले देश आक्रान्त बन्न पुग्यो ।
निरंकुशता विरुद्धको आन्दोलन अघि बढ्न थालेपछि त्यस विरुद्धका शक्तिहरु आन्दोलनमा समाहित हुन गए । निरंकुशताको वरिपरि रहेका शक्तिहरु पनि त्यहाँबाट चोइटिएर जनताको आन्दोलनमा आइपुगे । सशस्त्र द्वन्द्वमा रहेको माओवादी पनि त्यस आन्दोलनमा सहभागी हुन आइपुग्यो । सबै एकैठाउँमा उभिएर गरेको आन्दोलनको उत्कर्षले निरंकुशता अन्त्य भएको हो ।
जनताले हाम्रो जुलुस हेर्थे 
सुरुवातको अवस्थामा हामीले प्रदर्शन गर्दा सयजना मात्रै भएर पनि जुलुस निकाल्यौं । ३÷४ सय जनाको जुलुस हुँदा आज निकै राम्रो भयो भन्ने लाग्थ्यो । त्यो गर्मीमा सडकमा सय जनाको जुलुस नारा लगाउँदै हिँड्थ्यो । समाजका विभिन्न क्षेत्रका प्रतिनिधिहरुलाई एउटै हलमा जम्मा गरेर हाम्रा भएभरका शीर्ष नेताहरुलाई त्यहाँ बोलाएर आन्दोलनको बारेमा कार्यक्रम गथ्र्यौं ।
जनता सडकको पेटीबाट हाम्रो जुलुस हेर्थे । छत र झ्यालबाट हाम्रो जुलुस हेर्थे तर जनता हामीसँग थिएनन् । बाहिरका अर्थात कुटनीतिक क्षेत्रका मित्रहरु हामीलाई धैर्य गर्न भन्थे । र ठाडो भाषामा भन्थे, “किन हतारिएर आन्दोलन गर्छौं ? राजाले तिनबर्षको समय मागेका छन् । किन हतार गर्ने ?” भन्थे ।
त्यो अवस्थामा पनि यो आन्दोलन सफल हुन्छ भनेर रोकेनौं । नथाकिकन हामी आन्दोलनमा गएका हौं । जब जनता जुरुक्कै उठेर रिङरोडमा आए, त्यसबेला सफल हुन्छ भन्नेमा विवादै रहेन । सुरुमा राजाको तर्फबाट आन्दोलनलाई रोकेर अघि बढ्नुपर्छ भन्ने प्रस्ताव राख्दा पनि निरन्तर अघि बढाएका थियौं । संसदको पुनस्र्थापना गरेरै छाड्यौं ।
संसद पुनस्र्थापना बाहेक पनि आन्दोलनको माग थियो 
एउटा कुरालाई हामीले हेक्का राख्नुपर्छ । प्रष्टसँग हामीले बुझ्नुपर्छ ।
आन्दोलनको सुरुवात निरंकुशता विरुद्धमै भएको हो ।
मलाई अहिले पनि राम्रोसँग सम्झना छ । हामी रत्नपार्कमा दरबारतर्फ फर्केर भाषण गथ्र्यौं । दरबारतर्फ औंला ठड्याएर भन्थ्यौं । जनताले दिएको खाउ, जनताले तोकेको ठाउँमा बस, होइन भने राम्रो हुँदैन ।
त्यसबेला मैले भनेको थिएँ । कौरवसँग पाण्डवले पाँच गाउँ मागेका थिए । तर कौरवले सियोको टुप्पो जति पनि दिन्न भनेपछि महाभारतको युद्ध सुरु भयो । हस्तिनापुर त गयो गयो कौरवको परिवार नै नष्ट भयो । यो कुरा मैले भन्दा त्यो
साह्रै कडा हुन्थ्यो । चर्चामा पनि आएको थियो ।
हामी त्यो अवस्थामा थियौं । ठेल्दै ठेल्दै हामीलाई आन्दोलनको उत्कर्षमा कसले पुर्याएको हो ? दरबारले नै होइन ?
आन्दोलन अघि बढ्दै गयो आन्दोलनलाई सम्बोधन गर्न कुनै काम र प्रयास भएन । बीचबीचमा जनतालाई पनि आन्दोलनमा जान बाध्य पारियो । यो बीचमा तत्कालिक शासकसँग कुरा भयो तर सम्बोधन गर्ने प्रयास भएन । अन्ततः हामी गणतन्त्रमा जाने निष्कर्षमा पुगेका हौं ।
सुरुलाई देखाएर आन्दोलनको माग के थियो भन्दा पनि निष्कर्षमा पुग्दा के माग थियो भन्ने हेक्का राख्नुपर्छ ।
सम्झौता आएन 
दरबारबाट व्यवस्थित ढंगले सम्झौता गर्ने प्रस्ताव आएन । बेलामौकामा हाम्रा नेताहरुसँग भेटवार्ता हुन्थ्यो । बीचमा आन्दोलनकारीलाई ठेलेर त्यहाँ एकैठाउँमा पु¥याउने काम दरबारले नै गरेको हो । त्यसपछि सबै एकठाउँमा उभिएका हुन् । सशस्त्र द्वन्द्वमा गएका माओवादीहरु पनि एकठाउँमा आए ।
आन्दोलनको माग सम्बोधन गर्नुभन्दा पनि लक्ष्य सिद्धि गर्ने प्रयास मात्र भयो । त्यसको परिणाम जनआन्दोलन थियो ।
त्यसपछिका १० बर्ष 
जनआन्दोलन सफल भयो । त्यसपछि हामीले निरंकुशताका जे अभिव्यक्ति छन् । ती सबैलाई काँटछाँट गर्यौं । निरंकुशताका आधार समाप्त गर्यौं । अन्त्यमा गणतन्त्र घोषणा गर्यौं । त्यसपछि जेठ ४ गते थुप्रै घोषणा गर्यौं । जसलाई नेपालको सन्दर्भमा ‘म्याग्नाकार्टा’ भनिन्छ । यी थुप्रै निर्णयहरु र सबै प्रक्रियामार्फत प्राप्त उपलब्धीलाई संक्षेपमा भन्ने हो भने संविधान जारी गरेर सम्बोधन गरेका छौं ।
जनता आफैंले आफ्नो लागि संविधान बनाएका छन् । सबैभन्दा समावेशी संविधानसभाबाट जनताले राम्रो संविधान बनाएका छन् । यसले अहिलेसम्मका सबै आन्दोलन र क्रान्तिलाई सम्बोधन गरेको छ । यी सबै क्रान्ति र आन्दोलनलाई संस्थागत गर्ने काम गरेको छ ।
यो भन्दा अघि हामीलाई आन्दोलन गर्न मात्र जान्ने तर संस्थागत गर्न नजान्ने भन्ने आरोप थियो । तर यसपटक संस्थागत पनि भयो ।
एउटा कुरा हामीले विर्सनै हुँदैन । २००७ सालमा संविधानसभाबाट संविधान बनाउने भन्ने दिनदेखि बनाउनुहुँदैन भन्ने विचार त्यसबेलादेखि नै प्रकट भयो । त्यो आन्दोलनसम्म पनि सफल थिए तर अहिले जनता सफल भएका छन् । जनताले बनाएको यो संविधान कार्यान्वयन नहोस् भन्ने अलिअलि छेउकुनामा हुन सक्छ । राजनीतिक दलहरु अहिले पनि एकजुट हुनुपर्छ ।