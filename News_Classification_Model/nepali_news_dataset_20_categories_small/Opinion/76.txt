
﻿
२०१५ मा भएको चीनको आर्थिक सुस्तताले यो क्षेत्रका देश र अन्यत्र महत्त्वपूर्ण असर पर्नेछ । कैयौँ देशका लागि यो वर्ष वा आउने वर्षमा सात प्रतिशतको जिडिपी वृद्धि खुसियाली मनाउने कारण हो । तर, तीन दशकसम्म दोहोरो अंकको वृद्धि गरेको दोस्रो ठूलो अर्थतन्त्रका लागि भने यो खुसी मनाउनुपर्ने कारण होइन ।
चीनको निर्माण उद्योगका लागि तामा, तेल र खनिजजस्ता कच्चापदार्थ उत्पादन गर्ने देशहरूले ठूलो परिवर्तन देखिसकेका छन् । चीनको औद्योगिक सुस्तताको अर्थ यी वस्तुको मागमा कमी हुनु नै हो । काजकस्तान र चिलीजस्ता देशले गम्भीर चुनौतीको सामना गरिसकेका छन् । मध्यवर्ती सामान उत्पादन गर्ने देश पनि असजिलो महसुस गर्न थालिसकेका छन् । उदाहरणका लागि, घरेलु विद्युतीय सामानका लागि जापानले विभिन्न पार्टपुर्जा पठाउँछ । अर्को शब्दमा भन्दा जापानका मूल्यवर्धित निर्यात चीनमार्फत विश्वभर पास हुन्छन् ।

परिणामत: चीनको सुस्तताको प्रभाव जापानको निर्यातमा उल्लेख्य पर्नेछ । तर, यो सधैँ यस्तै रहन्न । चीनको सुस्तताले केही देशमा नकारात्मक असर पारे पनि यसले अरूका लागि भने अवसर सिर्जना पनि गर्दै छ । उपभोक्ता आज स्मार्टफोन, विद्युतीय खेलौना वा कम्प्युटर कम किनिरहेका छैनन्, यी सामग्रीको उत्पादन चीनबाट उत्पादन खर्च गर्ने अन्य देशमा सर्छ । उदाहरणका लागि भियतनामले स्मार्टफोन र उपभोग्य विद्युतीय सामग्रीको उत्पादन र निर्यातमा भयंकर वृद्धि गरेको छ, जसमा चीनको एकलौटीजस्तो जगजगी थियो । र, यसबाट चीनले खुबै प्रत्यक्ष वैदेशिक लगानी भित्र्याएको थियो ।
अरू देशजस्तै भारत र इन्डोनेसिया पनि सिद्धान्तत: नयाँ निर्यात शक्तिको रूपमा उदाउन सक्छन् । तर, यसो गर्न यी देशले पूर्वाधार र नीति सुधारमा ठूलो लगानी गर्नुपर्छ, जसले तिनको लजिस्टिक र लगानी वातावरण विश्वव्यापी रूपमा प्रतिस्पर्धी हुन्छ ।
आर्थिक वृद्धिमा सुस्तताका बाबजुद चीनको घरेलु उपभोग बढिरहेको छ र चीनको बजार संसारकै सबैभन्दा भरपर्दो रहिरहनसक्छ । उच्च उपभोग्य खर्चबाट फाइदा लिनसक्ने कम्पनीले राम्रो गर्न सक्छन् । त्यसैले मोटरगाडी उद्योगबाट जर्मनी र उच्च–प्रविधिको खोजबाट अमेरिका प्राथमिक फाइदाकर्ता हुन्छन् । एसिया–प्यासिफिक देशले पनि धरातल बनाएका छन् । सिंगापुर र अस्ट्ेरलियाले चीनमा उच्च गुणस्तरको शिक्षाको बढ्दो मागबाट फाइदा लिइरहेका छन्, कलेज सेवा निर्यात गरेर । जापानले चिनियाँ पर्यटकको आक्रामक खर्च आदतबाट फाइदा लिइरहेको छ ।
चीनको घरेलु उपभोगबाट फाइदा लिने तेस्रो तहका देशमा ती छन्, जो चीनसँग मूलत: प्रतिस्पर्धा गरिरहेका छन् । केही निश्चित क्षेत्रमा चीन पछि हट्दा तिनलाई फाइदा हुन्छ । आफ्नै सफलताका कारण चीनको श्रम खर्च गत दश वर्षमा झन्डै शतप्रतिशत बढेको छ । तर, भियतनाम, भारत, बंगलादेश, म्यानमार आदिमा तुलनात्मक निकै कम श्रम खर्च छ । कम गुणस्तरको गार्मेन्ट बजारबाट चीन पछि हटेपछि बंगलादेशले त्यसको फाइदा लिन लागिसकेको छ । अहिले बंगलादेश चीनपछि दोस्रो ठूलो गार्मेन्ट निर्यातकर्ता बनिसकेको छ ।
अरू बाँकी देशका लागि सुस्त हुँदै गएको चीनसँग समायोजन गर्ने उत्तम उपाय भनेको विश्व अर्थतन्त्रमा पुन: स्थापित हुन आवश्यक घरेलु सुधारलाई अवलम्बन गर्नु हो ।
(वेई एसियाली विकास बैंकका मुख्य अर्थशास्त्री हुन्)प्रोजेक्ट सिन्डिकेटबाट