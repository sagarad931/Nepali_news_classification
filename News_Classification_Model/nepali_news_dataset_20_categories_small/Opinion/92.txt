
﻿कहिले यार्सा टिप्न पाटन पुग्यो
कहिले पेट भर्न काला पहाड डुल्यो
सानो कान्छो
ऊ जन्मँदै उसकी आमा रगतको कर्णाली बगाउँदै मरिन्
ओखतीमुलो के हो ?
गर्भे टुहुरो हो सानो कान्छो के थाहा ?
किन मरिन् उसकी आमा त्यो पनि के थाहा ?
न बाँच्नुको अर्थ थाहा छ उसलाई
न मर्नुको अर्थ थाहा छ उसलाई
बिहान–बेलुकाको एउटा रोटो भए पुग्छ उसलाई
तर त्यो रोटो पनि कहाँ जुट्नु बरा π
कहिले भेडी गोठमा
कहिले चौँरी गोठमा डुल्छ, सानो कान्छो
आकाशमा उड्ने चिलगाडीलाई हेर्दै
त्यो आएको भए आमा बाँच्थिन् भन्ने उसले सुनेको छ
त्यो चिलगाडी पनि के हो उसलाई थाहा छैन
अनि किन उसकी आमालाई लिन आएन ?
उसले काठमाडौं देखेको छैन
ऊ नेपालगन्ज झरेको छैन
तर नेपाल मुक्तिको निम्ति भन्दै उसले पनि भरुवा बोकेको थियो ।
कहिले रोल्पा आयो ऊ
कहिले कालिकोट पुग्यो ऊ
कहिले हुम्ला आयो ऊ
जुम्लीको छोरो ऊ
उसलाई जुम्लाको कथा थाहा छैन
उसले बोकेको भरुवा के भयो ?
उसलाई थाहा छैन, आजकल
कहाँ छ त्यो भरुवा त्यो पनि थाहा छैन
तर जति गर्दा पनि उसको पेट भोको छ
उसको आङ नाङ्गो छ
गर्भे टुहुरो हुने वर्तमान ज्युँदो छ
यो उसले अनुभव गरेको छ
अनुभव र व्यवहारले सानो कान्छो
आजकल गम्भीर कुरा गर्ने भएको छ ।
संविधानका कुरा
यार्साका कुरा
कालापहाडका कुरा
चिलगाडीका कुरा ऊ सुन्दै छ
उसको गाउँमा फेरि जुलुस आयो
फेरि झन्डा आयो
फेरि मुक्तिको कुरा आयो
हिजो उसले भरुवा बोक्दा सुनेका कुरा फेरि आए
तर भरुवा आएन ।
भरुवा नआए के भो त ?
झन्डा त आयो
पुन: सानो कान्छोले झन्डा समात्यो ।
ललल