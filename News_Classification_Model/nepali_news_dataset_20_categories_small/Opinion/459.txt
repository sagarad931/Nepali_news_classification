
﻿हामीले घरमा सोफा वा दराज ल्याउनुअघि सामान्यतया त्यसका लागि घरमा कोठा मिलाउने गर्छौं । तर, लोकतन्त्रको सवालमा फरक भयो । आज जबर्जस्ती लोकतन्त्र खाँदखुद पारेर अटाउन खोज्दा यसका छेउकुना भाँचिने काम भइरहेको छ । छेउकुना मात्र पनि होइन, लोकतन्त्रको ढाड नै भाँचिएको छ ।
त्यसो त नेपालमा लोकतन्त्रको अवस्था दीनदु:खी जोगीलाई हात्ती उपहार भएको छ । लोकमानसिंह कार्कीले ठूला तीन दललाई ठूलो रकम कोसेली दिएर अख्तियार प्रमुख भएको ‘ओपन सेक्रेट’ बनिसकेको छ ।
पार्टी र नेताहरु चन्दाको भाषा मात्र बुझ्ने र कर्मचारी घुस नभई जनताको फाइल नउठाउने अभ्यास मौलाइरहेका बेला परिष्कृत र सभ्य मानसिकताका नागरिकहरुबीच मात्र मौलाउने लोकतन्त्र नेपालमा जोगीलाई हात्ती उपहार हुनु अस्वाभाविक होइन ।
नेपाली राजनीतिको समकालीन तस्बिर हेर्दा विकृत देखिन्छ । प्रसंग लोकमानकै हो । वन तथा भूसंरक्षण मन्त्री शंकर भण्डारीले लोकमानलाई काँध हालेका छन् । कार्कीविरुद्ध संसदमा अविश्वास प्रस्ताव दर्ता भएपछि उनले यसरी काँध थाप्नु अर्थपूर्ण छ । सत्ता साझेदार दलसँग छलफल नै नगरी महाअभियोग प्रस्ताव ल्याएको जिकिर गर्दै उनले प्रस्ताव पारित गराउन कांग्रेसले सहयोग नगर्ने दावी गरे पनि उनको दावी कति पूर्ण हुनेहो, हेर्न भने बाँकी नै छ ।
मन्त्री भण्डारीले सरकारको नेतृत्व गरिरहेका प्रधानमन्त्री प्रचण्डले यदि सत्ता साझेदार दल कांग्रेसलाई महाअभियोग विरुद्धको प्रस्ताव दर्ता सम्बन्धमा सन्तुष्ट नगराएमा उक्त प्रस्ताव संसदमा विफल हुने चेतावनी दिए । यसका साथै कुनै पनि कार्य अघि बढाउँदा सत्तामा रहेका दलहरुसँग संवाद एवं सहकार्य आवश्यक भए पनि त्यस अनुसारको कार्य नभएकोमा आपत्ति जनाएका छन् ।
कांग्रेसका केन्द्रीय सदस्य समेत रहेका मन्त्री भण्डारीले यस प्रकारको अभिव्यक्ति दिएर लामो समयदेखि आलोचनाको केन्द्रमा रहेका व्यक्तिलाई काखमा मात्र राखेका छैनन्, सत्ता साझेदार दलहरुबीच कायम रहेको चिसोपनलाई पनि बाहिर ल्याएका छन् । सत्तामै रहेका बेला एक मन्त्रीले आफ्नै प्रधानमन्त्रीको यस प्रकारको आलोचना गर्नुलाई लोकतान्त्रिक अभ्यासको बर्खिलाफ भन्न अलमलिनुपर्दैन ।

सशस्त्र संघर्षबाट सत्तामा पुगेका प्रचण्ड प्रधानमन्त्री भएको आजको समयमा होइन । जोगीले हात्ती थेग्न नसकेको योभन्दा ठूलो अर्को उदाहरण के हुन सक्छ ?

दुई ठूला छिमेकीलाई जोड्ने पुल हुने सपना देख्दादेख्दै नेपाल दुवै मुलुकको राजनीतिक क्रीडास्थल बनेको छ । त्यसैले पनि हामीमा ‘सेल्फ सेन्सरसिप’जागेको छ । हामी छिमेकी दुवै मुलुकका राष्ट्रपति आउँदा सार्वजनिक बिदा दिने भएका छौं । समानताको आधारमा रहनुपर्ने स्वतन्त्र मुलुकको परराष्ट्र सम्बन्ध छिमेकीहरुका लागि भिन्न हुनपुगेको छ ।
यसरी हेर्दा परराष्ट्र सम्बन्धमा नेपाल लोकतन्त्र आउनुपूर्व तुलनात्मक रुपमा सबल देखिन्छ, सशस्त्र संघर्षबाट सत्तामा पुगेका प्रचण्ड प्रधानमन्त्री भएको आजको समयमा होइन । जोगीले हात्ती थेग्न नसकेको योभन्दा ठूलो अर्को उदाहरण के हुन सक्छ ?
अख्तियार प्रमुख कार्की यतिबेला निलम्बित स्थितिमा छन् । कुनैबेला समानान्तर सत्ता चलाएका लोकमान जनता र राजनीतिक दलका नेताबाट एक्लिएका छन् । उनलाई काँध हालेर शक्तिशालि कुर्सीमा विराजमान गराउने तीन ठूला दललाई समय आएपछि जनताले अवश्य सजाय दिनेछन् । तर, कुनै पनि कारणले कार्कीलाई सजाय दिने अवस्थामा ती दलहरु नै पुगेको र ढिलै भए पनि अलिकति पाप पखाल्न लागेका बेला केही व्यक्तिहरु उनलाई काँध हाल्न पुग्नुभने आश्चर्यपूर्ण छ ।
त्यसो त, अहिले लोकमान विरुद्ध दलहरु तात्नुमा दलहरुको स्वार्थ नै प्रमुख कारण रहेको छ । कार्की बाघ बनेर दलहरुप्रति आक्रमण गर्न थालेकै कारण उनलाई दलका नेताहरुले निशाना बनाएका हुन् ।
अनशनका कारण प्रायः चर्चामा रहने डा. गोविन्द केसीलाई लोकमानले पागल भनिदिए । डा. केसीलाई ‘पागल’ भनेर आक्रामक रुपमा विज्ञप्ति जारी गरेका कारण बाँकी रहेका केही समर्थक पनि उनले गुमाए । एमाले र गोविन्द केसीको लडाइँलाई ‘लोकमानविरुद्ध गोविन्द केसीको विरोध‘का रुपमा अगाडि बढाइयो ।

नेपालमा लोकतन्त्र गरिबका लागि हात्ती भएको निष्कर्षमा पुगेको छ । सम्पूर्ण पक्षमा कमजोरी भए पनि मिडियाकर्मी मात्र स्वच्छ रहे भने लोकमान र राजनीतिक नेताहरु भ्रष्ट भए पनि धेरै क्षति पुर्‍याउन सक्दैनन् 

केसीलाई पागल भनेर कार्कीले नागरिक समाजलाई बिच्काए जस्तै लडाकुको फाइल खोलेर माओवादी केन्द्रलाई पनि आक्रोशित बनाए । सर्वोच्च अदालतले आफ्नो मुद्दा अघि बढाएको रिस फेर्न लोकमानले प्रधानमन्त्री प्रचण्ड भारतमा रहेका बेला लडाकुको फाइल खोल्ने काम गरे । लडाकुको फाइल खोलेर अदालतलाई दबावमा राख्न खोजिए पनि त्यसको असर लोकमानका लागि प्रत्युत्पादक बन्न पुग्यो ।
त्यसैगरी हिन्दु धर्मका पक्षमा लविङ गरेर धर्मनिरपेक्षताका पक्षमा उभिएका नेताहरुलाई पनि उनले त्रस्त बनाए । अख्तियार प्रमुखको संवैधानिक जिम्मेवारीलाई समेत बिर्सेर हिन्दु धर्मको पक्षमा भित्री लविङमा उत्रिएका कारण उनी शंकाको घेरामा परे । त्यसैगरी सर्वोच्च अदालतले पुर्जी काट्दा संवैधानिक निकायको प्रमुखका हिसाबले उनले त्यसलाई सहज रुपमा लिएर लोकतान्त्रिक अभ्यास, कानुनको सर्वोच्चतालाई स्वीकार गर्नुपर्थ्यो । तर,म्याद नबुझ्ने र सरकारी कर्मचारी समेत प्रयोग गरेर गुण्डागर्दी गर्ने काममा लोकमानले भूमिका खेलेका कारण सबैखाले व्यक्ति लोकमानको विरुद्धमा उभिए ।
आफ्नै कार्यालयभित्र आयुक्तहरुलाई अपमान गर्ने उनको प्रवृत्तिले पनि उनलाई कसैले लोकतन्त्रमा मिल्ने व्यक्तिका रुपमा पहिचान गर्न सकेन । विदेशबाट फर्किएपछि एमालेका नेताहरुमाथि आक्रमण गर्ने उनको योजना पनि सफल हुन सकेन । बरु उनको यो नियतको पर्दाफास अगाडि नै भयो,अन्ततः एमाले र माओवादी केन्द्र मिलेर उनका विरुद्ध महाभियोग दर्ता गर्न पुगे ।
लोकमानका सम्बन्धमा गम्भीर पक्ष के छ भने, उनी खरो मिजासका व्यक्ति हुन् । काम गर्ने क्षमता राखे पनि उनको शैली लोकतान्त्रिक छैन । उनी जंगी शैलीका व्यक्ति हुन् । आफ्नै आयुक्तहरुलाई जानकारी दिएर काम गर्ने संस्कारसम्म उनमा छैन ।
उनलाई लडाकुको फाइल खोल्ने वा यस्ता गलत काममा हात हाल्न नदिने पार्टीहरु पनि ठीक होइनन् । नेताहरु अख्तियारमा त्यस्तो व्यक्ति चाहन्थे,जसले उनीहरुको भ्रष्टाचारलाई पर्दा हालिदेओस् ? सम्पूर्ण विवरणले यही सावित गर्छ ।
यी सबै तथ्य हेर्न पंक्तिकार यस बेला नेपालमै छ । सबैतिरको विश्लेषणले नेपालमा लोकतन्त्र गरिबका लागि हात्ती भएको निष्कर्षमा पुगेको छ । सम्पूर्ण पक्षमा कमजोरी भए पनि मिडियाकर्मी मात्र स्वच्छ रहे भने लोकमान र राजनीतिक नेताहरु भ्रष्ट भए पनि धेरै क्षति पुर्‍याउन सक्दैनन् भन्ने पंक्तिकारको विश्वास छ ।
(पाण्डे अमेरिकाको सन फ्रान्सिस्कोस्थित पूर्व पर्यटन दूत हुन् ।)