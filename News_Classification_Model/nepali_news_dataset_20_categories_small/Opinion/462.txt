
﻿
नेपाललगायत विश्वभर तरकारीवालीको अपार चर्चा चल्दाचल्दै अमेरिकामा राष्ट्रपतिको चुनाप भयो । जाडो मौसम शुरु भए पनि अमेरिकामा राष्ट्रपतिको चुनावले त सप्पैतिर तात्यो । नतातोस् पनि किन र ! सप्पै देशको मसिहा यही अमेरिका।
संसारको दादा, डन, ठूल्दाई जे भनेनि यहि अमेरिका । हाम्रा देशका नेता दाइदेखि जेठा दाइका छोराछोरी नातापाता सप्पै यही अमेरिकामा । हाम्रा मात्रै किन हुनु सप्पै देशका गिदी भएका दार्इ दिदी सबै यही अमेरिकामा । अनि अमेरिकाकै चुनाव किन गुमनाम होस् र !
अब चुनाव न परो, नेपालमा भए अघिल्लो राति भारुदेखि दारु र चिचीदेखि पापासम्म खान पाइन्थ्यो । यहाँ त के खानु र ! जे खाए नि आफ्नै डलर खुट्याएर खाने न हो । त्यही भएर हो कि,  यहाँ त त्यति सारो हनुमान पनि देखिएनन् । फेसबुकमा लाइभ भएर बातले हानाहान गरेको यो बबुरोलाई के रमाइलो लागोस् र । झ्याम झ्याम्ती हात र लातले हानाहान गरेको देखेको मान्छेलाई ।
झूठ बोल्नु पाप भन्छन्: यो बबुरोले अमेरिकाको चुनाबमा हिलारी काकीलाई सहानुभूति त दिएकै हो । तर, मरिहत्ते चैँ गरेन । आफ्ना दाइदेखि ज्वाइँ सबैले ट्रम्प काकासँग टरम र धरम दुबै नमिल्ने  बताएपछि ल त ल हिलारी काकी नै ठिक भन्ने अवस्थामा पुगियो ।
बबुरोले भोट हाल्न पासपोर्ट नभएकाले पाउने कुरै भएन । त्यही पनि नेपालदेखि भोट कसलाई हालिस् भनेर सोध्दा कुरो तर्काउन पनि कम्ता गाह्रो भा हो र हनुमानजी ?
यी अमृकानेहरुको भर चैँ हुने रैनछ । हाम्रो गहूँगोरो छालावाला देख्दा ट्रम काकालाई रेसिष्ट भन्दै, हिलारीको सपोर्ट गर्ने अनि आफू खैरे खैरे भेटे भने यी हाम्रो भाग खाने विदेशीलाई खेद्नुपर्छ भन्दा रहेछन् बा !
हनुमानजी यो, अमेरिकामा झन् भेदभाव हुँदो रहेछ । बाहिर बाहिर हिलारी भनेर मुन्टो हल्लाउने खैरैहरुले त ड्याम ड्याम्ती डोनाल्ड काकालाई भोट हालेछन् ।
सरगम भट्टराई
मामामा ! अझ नेपालीलाई पो लाग्याथ्यो चुनापको चटारो ! कसैले डोनाल्ड काका जिताउन नेपाल पुगेर ग्रहशान्ति नै गर्न भ्याएछन, कसैले हिलारी काकी जिताउन रेली नै निकालेछन् । फेसबुकमा दुई पक्षको बातले कुटाकुट भएको पनि देखेकै हो !
ए साँच्चै नेपामा भएको भए यत्तिको चम्चागिरी गरे बापत ठूलै पद पाइन्थ्यो होला । तर, यहाँ त्यस्तो नहुने रैछ । डोनाल्ड काकाको जस्तै ग्रहशान्ति गर्ने त नेपालमा भए त मन्त्री नै बन्थे होला ! कठैबरी लै लै ! यहाँ त उही भिडियो फेसबुकमा शेयर गरेर चित्त बुझाउनी त होलान् !
आमामा ! मिडियाजतिले त हिलारी काकीलाई जुरुक जुरुक उचालेकै हुन् नि ! तर, भोट हाल्ने कुहिरे भएपछि मिडियाले के गरून् र ! अब हिलारी काकीलाई ढ्याम ढ्याम्ती बसेर जरो गाड्ने र अघि नबढ्ने देखेपछि  ट्रम्प काकाले बाटो तताइहाले, मिडिया पनि  उनकै पछिपछि लागि हाले ! जता जता बाहुन बाजे, उतै उतै स्वाहा !
मिडिया चाहिँ यताका पनि दहीचिउरे नै हुने रैछन् हनुमानजी !
यो बबुरोलाई त न हिलारीले चिनोस, न त ट्रम्प काकाले ?बधाइ पनि कसरी दिऊँ दिऊँ भाथ्यो । फेसबुकमा त सप्पैले के के न आफ्नै जिक्री दोस्तले चुनाप जितेजस्तो बधाइ बधाइ भनेर रातै बनाका पो थे ! मामामा ! चाकरी भनूम कि लाचारी भनूम ? जान्ने, नजान्ने र सिँगान फाल्न नजान्नेसम्म सप्पैले बधाइ बधाइ अरे ! कसैले के भनेर बधाइ त कसैले के भनेर बधाइ ! बबुरो त लास्ट दंग खायो नि हनुमानजी ! कसैकसैले त हिलारी काकीलाई सपोर्ट गरेको स्टाटस पनि डिलिट गरेछन् !! नसकिने भो बा ! नसकिने भो ! आज त सप्पै ट्रम्पवादी पो देख्छु बा !
ट्रम्प काका पनि झोंकी चैँ हुन् क्या ! कैले मुसलमानको खेदो खन्छन्, कैले मेक्सिकनको, कहिले रसियासँग मिल्छु भन्छन। हुँदा हुँदा अब अमेरिकालाई नयाँ बनाउने रे ! आफूले त नयाँ नेपाल हेर्ने भन्दै टाट नेपाल देखेको मान्छे । आफ्नो घर भत्काएर अरुको घरको चिन्ता गर्ने हिलारी काकीलाई खैरेहरुले धुलो चटाएको यी आँखाले देख्न परो हनुमानजी ! यी आँखाले देख्न परो !
कस्ता कस्ता विश्लेषक त चिप्लेषक भए हनुमानजी ! म बबुरो तटस्थ बसेको पनि गज्जब भो   ! आज बात चैँ लागेन ! धन्न बात लागेन । लागेको भए लात भन्दा पनि धेर दुख्थ्यो होला !
जे होस् हनुमानजी अब चैँ मिल्नु पर्छ हो ! काकाले जिते नि काकीले जिते नि प्रभु दाइ भन्नुहुन्छ, कौवालाई बेल पाको हर्ष न बिस्मात ! तर क्यार्नु ! अमेरिकाको नून खाएपछि ट्रम्प काकालाई पनि किन दुत्कार्नु र ! माने नि नमाने नि ट्रम्प काका राष्ट्रपति बन्ने नै भए ! कताकता मलाई त डर पो लाग्याछ हो ! कतै मुसलमानलाई जस्तै नेपालीलाई पनि टेँढो आँखाले हेरे भने !
आमामा ! ग्रहशान्ति गर्ने हनुमानजी पुरै भिडियोसहित ट्रम्प काकाकोमा हाज़िर हुनुपरो ! अब हाम्लाई ट्रम्पको बुरी नजर नपरोस् ! 
अमेरिकाभरि ट्रम्प काकाको बिरुद्दमा रेली पनि निस्क्यो रे ! अब बिरोध अरेर क्यार्नु र ! बिरोध गर्दैमा काकाले छोड्ने हैनन् क्यारे ! अब जे गर्छन् ट्रम्प काकाकै हातमा त हो नि ! संसार भरबाट तिम्रै शरणमा आएका शरणार्थीहरुलाई पाले पुण्य, फाले पाप ! संसारका बा बन्न लाग्या ट्रम्प काकालाई यो बबुरोको बधाइ र शुभकामना त कस्ले सुनाइदेला र ! हिलारी काकीलाई नि सहने शक्ति मिलोस् भन्ने प्रार्थना गर्छु !
ट्रम्प काकाकी जय हो ! अब जल्ले जल्लाई भोट हाले नि तिमी पनि ट्रम्पवादी म पनि ट्रम्पवादी ! ट्रम्प काका सप्पैका साझा !  जय हनुमानजी ! रक्षा गर ! जे जे भएनि डि.भी. बन्द नगर ! मैले नि टीभी बन्द नगरी तिम्रो थुतुनो हेरिरहन्छु नि !
बुझ्यौ त हनुमानजी ! म पनि ट्रम्पवादी !  अब सबै नेपाली ट्रम्पवादी, सबैसबै आप्रबासी ट्रम्पवादी !!