
﻿समावेशी समानुपातिकका विषयमा हाम्रो पार्टी स्पष्ट छैन । हामीले यसबारे पार्टीमा कुरा उठाउँदै आएका पनि हौँ । तर, नीति तथा कार्यक्रममा पनि आदिवासी जनजातिका विषयलाई प्रभावकारी रूपमा उठाइएन । आदिवासी जनजाति एउटै शब्द हो । आदिवासी तथा जनजाति पहिले भनिन्थ्यो, तर कांग्रेसको नीतिमा जनजाति मात्र भनिएको छ ।
एमालेले घोषणापत्रमा सबै ‘जनजाति आदिवासी होइनन्, सबै आदिवासी जनजाति हुन्’ भन्ने विषय उल्लेख गरेको छ । म आफैँ कांग्रेसको भ्रातृ संस्था आदिवासी जनजाति संघको प्रमुख हुँदा ‘जनजाति आदिवासी होइनन्, सबै आदिवासी जनजाति हुन्’ भन्ने विषयलाई पार्टीमा उठाएको थिएँ । तर, अहिले कांग्रेसभन्दा एमालेले एक कदम अघि सरेर यो विषय उल्लेख गर्‍यो ।
मेरो परिभाषाअनुसार ताप्लेजुङका वास्तविक आदिवासी लिम्बू हुन् । पश्चिमका आदिवासी गुरुङ हुन् । सोलुका शेर्पा वास्तविक आदिवासी हुन् । काठमाडौँका आदिवासी नेवार नै हुन् । अर्को सवाल आदिवासी जनजाति दुवै हुन् । हामी गुरुङ काठमाडौंमा जनजाति हौँ । यहाँका आदिवासी होइनौँ । यहाँका आदिवासी नेवार नै हुन् ।
पहिले आदिवासी तथा जनजाति भन्ने शब्द लेखियो । हामीले एउटै अर्थमा लिनुपर्छ भन्ने विषय उठायौँ । फेरि आदिवासी/जनजाति लेखियो । यो भनेको आदिवासी र जनजाति एउटै हुन् भन्ने अर्थ लाग्छ । ठाउँ, परिवेशअनुसार आदिवासी र जनजातिलाई फरक रूपमा लिनुपर्छ ।
अग्राधिकार वास्तविक आदिवासीले पाउनुपर्छ । आदिवासी जनजातिलाई एउटै मानिदिँदा जुन ठाउँको वास्तविक आदिवासी हो उसले नपाउने, तर अर्को जनजातिले पाउने पनि हुुनु हुँदैन ।
आरक्षणको व्यवस्था हुनैपर्छ । तर, हाम्रो राज्य, पार्टी नेतृत्व पहिचानको विषयमा संवदेनशील भएको पाइँदैन । कोही पनि संवेदनशील नहुँदा उग्रवादीहरू निस्कन्छन् । विषय र समस्याको गम्भीरतालाई नबुझी हल्कासँग लिइयो भने पनि जातीय उग्रवादी निस्कन्छन् । गुरुङ, लिम्बूहरूले सधैँ अग्राधिकार मात्रै पाउनुपर्छ भन्नेमा पनि हामी छैनौँ । केही समयका लागि मात्र अग्राधिकार दिनुपर्छ । आर्थिक, सामाजिक रूपले मूलधारको समाजसँग भिज्न सक्ने अवस्थासम्म मात्र आदिवासी जनजातिलाई अग्राधिकार दिएर प्रतिनिधित्वको व्यवस्था गरिनुपर्छ । आर्थिक सामाजिक रूपले सबल भएपछि पर्दैन । त्यसपछि भने यस्ता प्रावधान हटाउनुपर्छ । हामी महाधिवेशनमा यी विषय उठाउँछौँ ।
हाम्रो समाज कोही फाइदै फाइदा पाउने कोही अलिअलि पनि पाउँदै नपाउने जस्तो असन्तुलनले जकडिँदै आएको छ । यस्तो अवस्था बन्द हुनुपर्छ, चाहे त्यो गुरुङ, लिम्बू होस् वा आर्थिक रूपले पछाडि परेको बाहुन नै किन नहोस् । हाम्रैतिर पनि
लिम्बूको तुलनामा बाहुन पनि आर्थिक रूपले निकै पछाडि छन् । चप्पलधरी नलगाई हिँड्ने बाहुन पनि छन् यहाँ । बाहुनलाई पनि गरिबीबाट उठाउनुपर्छ, सुविधा दिनुपर्छ । तर, अरूको तुलनामा बाहुनलाई सुविधा केही बढी नै छ । हाम्रो माग सुविधामा सबैलाई बराबरी हुनुपर्छ भन्ने नै हो ।
तर, वर्षौंसम्म पहुँच र शक्तिमा बाहुन क्षेत्रीहरूको रजगज चल्दै आएको छ । उच्च जाति भएकै आधारमा जातिको रूपमा  सुविधा उनीहरूले मात्रै पाउनुपर्छ, लिनुपर्छ भन्ने छैन । कसैको आफ्नो मात्र बोलवाला हुने तर कसैले केही नपाउने भन्ने हुनु हुँदैन । पछाडि पारिएका आदिवासी जनजातिलाई निश्चित समयसम्म आरक्षण दिइए यी कुरा आफैँ हट्छन् ।
देशका सबै नागरिक सामाजिक, आर्थिक रूपमा सबल हुनुपर्छ । यसका लागि समानता कसरी कायम गर्न सकिन्छ, त्यसरी नै पिछडिएका समुदाय र वर्गलाई अधिकार दिनुपर्छ । आर्थिक सामाजिक सबै विषयमा एकरूपता ल्याउने हो भने मात्र हामी लक्ष्यमा पुग्न सक्छौँ । हाम्रो मुख्य ध्येय पनि आर्थिक, सामाजिक रूपले कुनै पनि जातजाति, वर्ग, क्षेत्र, लिंग पछाडि नपरोस् भन्ने नै हो । –(गुरुङ कांग्रेस केन्द्रीय सदस्य हुन्)