
﻿कुनै पनि ढुंगा, धातु या माटोलाई मूर्ति वा प्रतिमाको रूप दिन सक्ने सीप वा दक्षता सिद्धहस्त कलाकारमा मात्र निहित हुन्छ । जो–कोहीले चाहनेबित्तिकै यस्तो कर्म गर्न सक्दैन । वा कसैको मनोगत चाहनाले कच्चापदार्थ आफैँ आकर्षक वस्तुमा रूपान्तरित पनि हुँदैन । बालबालिकालाई कस्तो शिक्षा दिने, कस्तो परिवेशमा हुर्काउने र कुन बाटोमा लगाउने भन्ने अभिभावक, विद्यालय र समाजमा निर्भर हुन्छ । जन्मपश्चात बच्चाले जस्तो सिकाइ प्राप्त गर्छ, ऊ त्यस्तै बन्छ । आजको संसारका विकसित देशका नागरिकका असल पुर्खाले आफ्ना सन्ततिलाई असल बाटो देखाए । त्यसैको परिणामस्वरूप उनीहरू प्रगतिको शिखरमा छन् र दुनियाँका लागि दृष्टान्त भएका छन् । देश मात्र होइन, कुनै पनि संस्थाको जीवनमा पनि यही लागू हुन्छ । अगुवा राम्रो पर्‍यो, सही व्यक्तिको हातमा नेतृत्व पर्‍यो भने कुनै पनि संघ, संगठनले सही बाटो पक्रन्छ र शीघ्रातिशीघ्र घोषित उद्देश्य एवं लक्ष्यमा पुग्छ । सक्षम नेतृत्वमा आफ्ना सदस्यलाई उपयुक्त बाटो देखाउने, त्यो बाटोमा हिँडाउने र समाजलाई प्रभावित पार्न सक्ने भरपूर योग्यता हुन्छ । घटनाक्रमले वा संयोगले कमजोर वा अनुपयुक्त व्यक्तिको हातमा नेतृत्व पर्‍यो भने त्यो देश, संस्था वा समाजको दुर्दशा हुन्छ । त्यसको सिकार त्यस देशका बासिन्दा र त्यस संस्थाका सदस्य हुने गर्छन् । नेतृत्वसँग आफ्ना सदस्यलाई दोष लगाउने सुविधा हुँदैन । सदस्यले गर्ने गल्ती वा उनीहरूबाट हुने त्रुटिलाई सच्याउने अवसर दिने या प्रेरित गर्ने दायित्व पनि उसैको हुन्छ । नेतृत्वले आफूभित्र रहेको अपार योग्यताले आफ्नो देश, समाज वा संस्थालाई सिञ्चन गर्ने हो, मलजल गर्ने हो । यसैको नतिजास्वरूप नै देश, संस्था वा व्यक्तिको उर्वरा शक्ति बढ्ने हो र समग्रमा प्रगतिका लक्षण देखा पर्ने हुन् । नत्र उपलब्ध कच्चापदार्थ, स्रोत–साधन सबैको दुरुपयोग भई अवनतिको भयानक अवस्था निम्तन लामो समय लाग्दैन । हामी नेपाली सदियौँदेखि यही अभिशापको चक्रव्यूहमा फसेका छौँ । यति सुन्दर र सानो देश यसअघि नै उन्नतिको शिखरमा पुगिसक्नुपर्नेमा किन हामी पछि पर्‍यौँ ? आखिर के त्यस्तो रहस्य छ, आजपर्यन्त हामीले यतिविधि दुर्दशा झेलिरहनुपरेको छ ? यस आलेखमा यस विषयमा केही चर्चा गर्नु उपयुक्त र सान्दर्भिक होला ।
 नेतृत्व
पहिलो कुरा त देशको क्षमता र आफ्ना नागरिकको आकांक्षालाई बुझ्न सक्ने नेतृत्व भएन भने कुनै पनि देश अघि बढ्न सक्दैन । वारेन वेनिसको भनाइमा ‘योजनालाई व्यवहारमा परिणत गर्ने क्षमता नै नेतृत्व हो ।’ कुनै पनि योग्य नेताको परिकल्पनालाई प्रयोगबाट सिद्ध गरिन्छ भने मात्र त्यसलाई सार्थक नेतृत्व भन्न सकिन्छ । हाम्रै इतिहासको कुरा गर्दा गोरखाका राजा पृथ्वीनारायण शााहलाई आफ्नो राज्य विस्तार गर्ने मनसुवा भयो । त्यसैका लागि उनले शक्ति साधनको संग्रह गरे, सुस्पष्ट योजना बनाए र अघि बढे । उनका योजना एकैपटक चरितार्थ भएनन् । बारबारको प्रयोगबाट उनी सफल हुँदै गए । ससाना राज्यमा विभक्त नेपाल आजको नेपाल बन्न सक्यो । बिपी कोइरालालाई लाग्यो, नेपालको सदियौँ पुरानो विभेद, शोषण तथा अन्याय अन्त्य गर्न राणाशाही अन्त्य नगरी सम्भव छैन । उनी योजना बनाएर अघि बढे । नेपालमा प्रजातन्त्र आयो । विस्मार्क, जसलाई आइरन चान्सलर भनिन्थ्यो, उनको नेतृत्वमा आजको जर्मनीले विकास र उन्नतिको जग बसाल्न सफल भयो । उनकै योजना, वीरता र बुद्धिमत्ताका कारण विश्वमहाशक्तिको पंक्तिमा जर्मनी उभिन पुग्यो । गान्धी हुन् या मन्डेला वा सन्यात्सेन यी नेताले आफ्नो देशलाई विश्वमा पहिचान दिलाउन सफल भए । संसारमा यस्ता दृष्टान्त अनगिन्ती छन् । राजा हुन् या नेता, उनीहरूको नेतृत्वमा राष्ट्र निर्माण भयो र समृद्धिको धरहरा ठडियो । यो हाम्रो सन्दर्भमा निकै खट्किएको विषय हो । औसत क्षमताको व्यक्ति राष्ट्रको मूल नेता हुन सक्दैन । कुनै पनि राजनीतिक दलको प्रमुख हुनु या प्रधानमन्त्री हुनुलाई नेता भएको मान्न सकिएला । तर, समग्र राष्ट्रले आफ्नो अभिभावक वा संरक्षक मान्ने स्तरको नेता बन्न सकिँदैन । संसारमा नेपालजति लामो संक्रमण भोग्ने राष्ट्रको संख्या औँलामा गन्न सकिएला । यति धेरै सम्पदा भएर पनि दुरवस्था झेल्ने समाज कमै पाइएला । त्यसैले नेपालमा उपलब्ध नेताहरूले थाहा पाउनुपर्ने र बुझ्नुपर्ने कुरा के हो भने आफ्ना सबै नागरिकको आकांक्षा के हो, समाजको आवश्यकता के हो ? आफ्नो कर्तव्य के हो भन्ने थाहा नपाई राष्ट्रलाई समृद्धिको पथमा डोर्‍याउन सकिन्न । यसैगरी अहिलेको समकालीन पुस्ताले सही बाटो नपक्रिने हो भने आउने पुस्ता या राष्ट्र निर्माणका लागि योग्य भइसकेको पुस्तालाई डोर्‍याउन पनि सकिँदैँन । अहिले हाम्रो समाज निकै ठूलो पीडामा छ । सबैभन्दा ठूलो बिडम्वना त के छ भने हाम्रो देशमा उपलब्ध राजनीतिक नेतृत्वलाई सुझाब र दबाब दिनसक्ने नयाँ नेतृत्व आजसम्म फेलै पर्न सकेन । पुरानालाई धारेहात लगाउने र आफू केही गर्न नसक्ने पात्रले भोलिको नेपाल हाँक्न सक्दैन ।
 नागरिक
व्यक्तिको सुरक्षाको प्रत्याभूति र आश्यकताको परिपूर्तिका निम्ति राज्यको उत्पत्ति भएको हो । राज्यको उत्पत्तिको आदर्श सिद्धान्तले पनि व्यक्तिलाई राज्यप्रति निष्ठावान् र राज्यलाई व्यक्तिप्रति उत्तरदायी बनाउने कुरा सुनिश्चित गर्छ । व्यक्तिका आफ्ना जन्मसिद्ध अधिकार र सार्वभौमिकतालाई राज्यको मातहतमा राख्ने र त्यसबापत जीवनका आवश्यकता परिपूर्ति गर्न एउटा घोषित सम्झौता वा अनुबन्धले मानव सभ्यतालाई आजको युगमा ल्याइपुर्‍याएको हो । राज्य र राज्यको बागडोर प्राप्त गर्ने नेतृत्वले आफ्ना नागरिकलाई सहजीकरण गर्छ र नागरिकले पनि राज्यप्रतिको आफ्नो कर्तव्य निर्वाह गर्छन् । अक्सर हाम्रो जस्तो देशमा नागरिकहरू सबै कुरो राज्य हो भनेर तमासे बन्ने प्रवृत्ति देखिन्छ । यो बडो खतरनाक पक्ष हो । नेतृत्वलाई उसको हरेक कदममा साथ र सहयोग पुर्‍याउने, उसका राम्रा र कामका लागि प्रोत्साहन गर्ने र कमी–कमजोरीमा सचेत गराउने नागरिकको प्रमुख कर्तव्य हुन आउँछ । विडम्बना हाम्रो जस्तो समाजमा यस्तो चरित्र विद्यमान छैन । राज्य नागरिकको सहजकर्ता, नागरिक राज्यका सहयोगी भन्ने मान्यताको अभाव देखिन्छ । त्यसैले पनि हाम्रो समाज निकै पछौटे छ । नेपालका राजनीतिक दल जिम्मेवार नहुनुको दोषी दलहरू मात्रै होइनन्, स्वयं नागरिक पनि हुन् । दलहरूको अक्षमता नागरिकको अयोग्यताको परिणाम पनि हो । आखिर हाम्रै योग्यता वा अयोग्यताको परिणाम नै त दलहरू हुन् । त्यसैले २००७ सालदेखि आजसम्मका राजनीतिक परिवर्तन र त्यसबाट प्राप्त उपलब्धि राजनीतिक दलका निजी सम्पत्ति होइनन्, नेपालीका साझा सम्पत्ति हुन् । फरक यत्ति मात्र हो, परिवर्तनको नेतृत्व दल–विशेषको हो । शक्ति र सामथ्र्य भने नागरिककै हो । नागरिकको सजगताले नै दलमा सुधार आउने हो र उदासीनताले विकार र विकृति बढ्ने हो । नेपालका दलमा सुधारभन्दा विकार र वा विकृतिको बढोत्तरी पाइन्छ । यसका धेरै कारणमध्ये एउटा प्रमुख कारण नागरिकको बेपरवाह चरित्र हो । दलहरूले जेसुकै गरून् चासो नराख्नु नागरिकको ठूलो कमजोरी हो । संसारको उन्नत लोकतन्त्रमा यो छुट कुनै राजनीतिक दललाई हुँदैन । तर, नेपालमा प्रशस्त छ । तसर्थ पनि नेपाली समाजले यति धेरै संकट झेलिरहेको छ ।
 नयाँ पुस्ताको दायित्व
पुरानो पुस्ता र नयाँ पुस्ताको आधारभूत अन्तर के हो भने पुराना पुस्ता आफ्नो अतिरिक्त लालसा, चाहना र कुण्ठाबाट ग्रस्त छ । जीवनको अन्तिम क्षणसम्म पनि ती कुरालाई प्राप्त गर्ने चाहना उनीहरूमा देखिन्छ । त्यसैबाट डोरिन्छ, अन्तर्निर्देशित हुन्छ, यो सत्य पनि हो । तर, नयाँ पुस्ता भविष्यको योजनामा, भविष्यको कल्पनामा, भविष्यको रंगीन सपनामा डुबुल्की मारिरहेको हुन्छ । त्यसैले उन्नति र प्रगतिको अपरिमित स्रोत भनेको नयाँ पुस्ता नै हो । उसले आफू र आफ्नो पुस्ताको स्वार्थका निम्ति पनि नयाँ–नयाँ उन्नति र प्रगतिमा, उद्यममा उनीहरू अग्रसर भइरहन्छन् । त्यसैले, अहिले नेतृत्वमा पुरानो पुस्ता छ । यो पुस्ताले प्रजातन्त्रको लामो लडाइँ लड्यो । संघीय लोकतान्त्रिक नेपाल बन्यो, संविधान आयो । तर, समृद्धिको अगामी यात्रा हो, लडाइँ हो त्यो पुरानै पुस्ताको नेतृत्वमा सम्भव छैन । त्यसैले नयाँ पुस्ताको दायित्व के हो भने पुरानो पुस्ता, नेतृत्वलाई गाली गरेर हामी मौन बस्यौँ भने राष्ट्र र जनताप्रतिको दायित्व पूरा हुँदैन । त्यसैले मूलत: नयाँ पुस्ताले ख्याल गर्नुपर्ने पक्ष हो, संविधान जारी भएपछि संविधानेतर अहिलेको राजनीतिलाई सही बाटोबाट अगाडि बढाउन, संविधानलाई कार्यान्वयनमा लानुपर्छ । मुलुकका राजनीतिक, सामाजिक जत्ति पनि समस्या छन्, यिनको समाधान गर्ने सूत्र, बाटो, दबाब र सुझाब नयाँ पुस्ताले नदिने हो भने नयाँ पुस्ता पनि राष्ट्रप्रति जिम्मेवार भएको ठहरिँदैन । हामी यही विडम्बना झेलिरहेका छौँ । नयाँ पुस्ता निकै स्वार्थी र अवसरवादी छ भन्ने आरोप नयाँ पुस्तामाथि छ । तर, यो सांस्कृतिक बिरासत हो, राणा, राजा, पञ्चायत र प्रजातान्त्रिक अभ्यासको कालखण्डले पनि पुरानो बिरासतलाई ग्रहण गर्ने तर आफ्नो नयाँ संस्कृति निर्माण गर्न नसक्ने कार्यशैली नयाँ पुस्ताको रौँ–रौँमा हस्तान्तरित, स्थानान्तरित र पुस्तान्तरित भएर आयो । त्यसैले नयाँ पुस्तामा अवसरवाद, मौकापरस्त प्रवृत्ति देखियो । समाज जहाँसुकै, जस्तोसुकै अवस्थामा जाओस् वास्ता भएन । यो विडम्बनाबाट हामी ग्रस्त छौँ । नयाँ पुस्ताभित्रको ‘करिस्मेटिक’ कुनै पात्र, व्यक्ति वा समूह अग्रसर भएर भूमिका निर्वाह गर्नुपर्छ सिंगो पुस्तामै नेतृत्व क्षमता नहुन सक्छ । तर, पुस्ताभित्रबाट केही प्रतिनिधिपात्र वा पात्रहरू अग्रसर हुने हो भने यो प्रवृत्तिलाई नियन्त्रण गर्न सकिन्छ । र, समाजको मुलुकको जुन यात्रा छ, यसलाई सही दिशातर्फ उन्मुख गराउन सकिन्छ ।(घिमिरे कांग्रेस केन्द्रीय सदस्य हुन्)
तपाईंलाई घिमिरेको विचार कस्तो लाग्यो ?    पछि प्रतिक्रिया, आफ्नो नाम र ठेगानासमेत टाइप गरी ३३६२४ मा एसएमएस गर्नुहोस्, प्रतिक्रिया प्रकाशित हुनेछ ।