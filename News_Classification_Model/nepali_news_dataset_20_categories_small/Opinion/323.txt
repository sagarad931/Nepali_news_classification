
﻿के हो नेपाली राष्ट्रवाद ?
नेपालको आर्थिक समुन्नति र समृद्धिका लागि काम गर्नु, यसको स्वतन्त्रता, सार्वभौमसत्ता र भौगोलिक अखण्डताको रक्षा गर्नु, यसको स्वाधीनता र स्वाभिमानलाई उँचो राख्दै समग्रमा नेपाली जनताको हकहितका लागि काम गर्नु नै नेपाली राष्ट्रवाद र राष्ट्रियताको सार हो । उपर्युक्त आधारभूत विषयमा दृढतापूर्वक उभिएर काम गर्ने हरेक नेपाली राष्ट्रवादी हुन् । जसले यी विषयलाई कमजोर पार्ने किसिमले काम गर्छ, राष्ट्रवादका जतिसुकै चर्का नारा लगाए पनि ऊ राष्ट्रवादी हुन सक्दैन ।
हाम्रो राष्ट्रवाद नारामा भन्दा हाम्रा समग्र काम र व्यवहारमा व्यक्त हुनुपर्छ । हाम्रा कुनै कामबाट यो देश कमजोर बन्ने अवस्था आउँछ भने त्यसवेला स्वतः हाम्रो राष्ट्रियता पनि कमजोर बन्छ । अहिलेको राष्ट्रिय र अन्तर्राष्ट्रिय परिस्थितिमा नेपाललाई जति बढी एकताबद्ध र सुदृढ बनाउन सकिन्छ, त्यति नै हाम्रो राष्ट्रियता बलियो हुन्छ । यसमा सहयोग पु¥याउने काम राष्ट्रवाद हो भने नेपाली जनताबीचको एकता खल्बल्याउने कार्यले अन्ततः राष्ट्रघातलाई सघाउनेबाहेक परिणाम राम्रो आउ“दैन । आफू जन्मेको देशप्रतिको माया राष्ट्रवादको एउटा भावनात्मक अभिव्यक्ति हो ।
अवसर र चुनौतीको चेप
उत्तरमा सबैभन्दा धेरै जनसंख्या भएको चीनजस्तो ठूलो र शक्तिशाली समाजवादी मुलुकको अवस्थिति छ भने दक्षिण, पूर्व र पश्चिममा खुला सिमानाले घेरेको अर्काे शक्तिशाली पुँजीवादी मुलुक रहेको छ । चीनमा जनवादी क्रान्ति सम्पन्न भएदेखि अहिलेसम्म निरन्तर कम्युनिस्ट पार्टीले सत्ता सञ्चालन गर्दै आएको छ भने भारत स्वतन्त्र भएदेखि बहुदलीय प्रतिस्पर्धाका आधारमा प“ुजीवादी पार्टीहरूले आलोपालो सत्ताको नेतृत्व गर्र्दै आएका छन् । चीन यतिवेला विश्वको दोस्रो आर्थिक शक्तिका रूपमा स्थापित भएको छ । ऊ केही दशकभित्रै पहिलो आर्थिक शक्ति बन्ने निश्चित छ ।
त्यस्तै, भारतले पनि अर्काे आर्थिक शक्तिका रूपमा विकास गर्दै गएकाले कालान्तरमा यी दुई शक्तिले पश्चिमा शक्तिलाई उछिन्न सक्ने सम्भावना बढेर गएको छ । यी दुई मुलुकबीच श्रेष्ठ बन्ने उद्देश्यका लागि आपसमा चर्काे प्रतिस्पर्धा छ भने आर्थिक समृद्धिका लागि र पश्चिमा शक्तिभन्दा माथि उठ्न आपसी सहकार्य पनि उत्तिकै अघि बढ्दै छ ।
सानो, गरिब र भूपरिवेष्ठित नेपाल यी दुई मुलुकको बीचमा अवस्थित भएकाले विविध किसिमले यी दुई देशको प्रभाव पर्नु स्वाभाविक छ । त्यस्तै, नेपालमा घट्ने विभिन्न घटनाले पनि यी दुवै देशमा कुनै न कुनै ढंगले प्रभाव नपारी रहन सक्दैन । नेपाल, भारत र चीन सार्वभौमसत्तासम्पन्न अलग राष्ट्र भए पनि सिमाना जोडिएका कारण अन्तर्सम्बन्धित पनि छन् । आजको बढ्दो विश्व बजार, सूचना र प्रविधिको चामत्कारिक विकासका कारण यी देशको अन्तर्निर्भरता पनि बढ्दै गएको छ । भारतीय बजारमा कुनै दैनिक उपभोगका सामानको मूल्य हेरफेरले तुरुन्तै नेपाली बजारमा मात्रै होइन, समग्र गाउँ, घरसमेत प्रभावित हुन पुग्छ ।
चीन र भारत बीचको अवस्थिति र नेपालमा बढ्दो वाम लोकतान्त्रिक समाजवादी मान्यताका कारण पश्चिमा मुलुकको नेपालप्रतिको चासो पनि निरन्तर बढ्दो अवस्थामा छ । समग्रमा भन्दा नेपाल यतिवेला चीन, भारत, अमेरिका र युरोपसमेतको चासो र चिन्ताको थलोको रूपमा देखापरेको छ । त्यसैले नेपालको आर्थिक, राजनीतिक र सामाजिक विकास गम्भीर जटिलतासँगै सम्भावनायुक्त पनि छ । नेपाली राजनीतिमा जसरी आत्मकेन्द्रित व्यक्तिवाद हावी हुन खोज्दै छ, यसले जटिलतालाई अझै बढाइदिएको छ । हामीले यो देशका सामु देखापरेका तमाम चुनौती र विराट् सम्भावनाको ठीक किसिमले विश्लेषण गरी एकताबद्ध रूपमा अघि बढ्न सक्ने हो भने यो देशले आगामी एक दशकभित्रै अकल्पनीय प्रगति गर्न सक्ने पर्याप्त आधार र सम्भावना छन् । तर, अहिलेका अवसरको उपभोग आफ्ना लागि मात्र गर्नेतिर लाग्ने हो भने विगतमा भन्दा ठूलो संकट आउने सम्भावनालाई नकार्न सकिँदैन ।
तीन मूल प्रवृत्ति
अंग्रेजको पालादेखि अहिलेसम्म पनि भारतीय शासकवर्गको नेपाललाई हेर्ने हैकमवादी दृष्टिकोेण, भारतसँग बढ्दो व्यापार घाटा र ऊसँग बढ्दो निर्भरता तथा नेपालमा संघीयताको नाउमा बढ्दै गरेको क्षेत्रीयतावादी चिन्तनले हाम्रो मुलुक सामान्य स्थितिमा छैन । विगत पाँच महिनाको नाकाबन्दीले जुन किसिमको आर्थिक संकट सिर्जना ग¥यो त्यसबाट नेपाली जनताले गम्भीर शिक्षा लिएर नयाँ किसिमले अगाडि बढ्न जरुरी छ ।
यतिवेला नेपाली राजनीतिमा राष्ट्रियता र राष्ट्रवादको सम्बन्धमा विभिन्न किसिमका दृष्टिकोण र प्रवृत्ति देखिएका छन् । पहिलो– कसैसँग नझुक्ने, तर सबैसँग पारस्परिक लाभ, सम्मान र समानताका आधारमा सम्बन्ध बढाउँदै नेपाललाई एकीकृत राष्ट्रका रूपमा अघि बढाउने मान्यता । दोस्रो– नेपाललाई बहुराष्ट्रिय राज्यका रूपमा व्याख्या गर्दै छिमेकी राष्ट्रको हैकमवादी प्रवृत्तिप्रति आँखा चिम्लेर निश्चित क्षेत्र र जातिको मात्र विकास गर्न चाहने विखण्डनकारी मान्यता । तेस्रो– चर्काे राष्ट्रवादको नाराका आधारमा भारतविरुद्ध चिनियाँ कार्ड प्रयोग गर्दै आफ्नो निश्चित अभीष्ट पूरा गर्न चाहने संकीर्ण राष्ट्रवादी मान्यता । यीबाहेक अरू पनि विभिन्न प्रवृत्ति समय–समयमा देखिने गर्छन् । तीमध्ये पहिलो मान्यताका आधारमा अघि बढ्नु नेपाल र नेपाली जनताको हितमा छ ।
सकारात्मक भूमिका खेल्न सक्ने हो भने नेपालले चीन र भारतबीचको सम्बन्ध सुदृढ बनाउन पुलको भूमिका निर्वाह गर्न सक्छ । अर्कातिर, यसले दुवै देशबीचको अन्तर्विरोध बढाउन नकारात्मक भूमिका निर्वाह गर्न पनि सक्छ । दुवैबाट निरन्तर सहयोग र सद्भाव बढाउन सके नेपालले अकल्पनीय प्रगति गर्न सक्छ भने दुई देशबीच अन्तर्विरोध बढाउने किसिमको भूमिकामा रहने हो भने यो देश अन्तर्राष्ट्रिय शक्ति केन्द्रको दीर्घकालीन रणनीतिक खेल मैदानमा परिणत हुने सम्भावना पनि उत्तिकै छ । यसबाट नेपाल र नेपाली जनताकोे सर्वनाशबाहेक केही हुँदैन । यस सम्बन्भमा नेपालका राजनीतिक पार्टी विशेष रूपले संवेदनशील बन्नैपर्छ ।
सन्तुलित सम्बन्धको आवश्यकता
पछिल्लोपटक मधेसी मोर्चाको आन्दोलनलाई बहाना बनाएर भारतले नाकाबन्दी ग-यो । यसको तात्पर्य हो, भविष्यमा पनि यहाँका यो या त्यो राजनीतिक पार्टीलाई प्रयोग गरी उसले नेपालमाथि विभिन्न समस्या सिर्जना गर्नेछ । यहाँका राजनीतिक पार्टीबीचको अन्तर्विरोध जति चर्काे बन्नेछ, भारतीय शासकवर्गले त्यसलाई आफ्नो निहित स्वार्थ पूरा गर्ने हतियारका रूपमा प्रयोग गर्नेछ । नेपालको उत्तरमा रहेको हिमालबाट अविरल रूपमा दक्षिणतिर बग्ने तमाम नदीनालाको पानीको साथै यहाँका अनेकौँ प्राकृतिक स्रोत र साधनमाथि छिमेकीको गम्भीर ध्यान गएको छ ।
नेपाली समाजभित्रका कुनै पनि अन्तर्विरोध, संकट र समस्या उनीहरूको स्वार्थपूर्तिको निकै ठूलो हतियार बन्दो रहेछ । यो तथ्यको गम्भीर विश्लेषण गरेर नेपालका जिम्मेवार पार्टीले आन्तरिक समस्यालाई कुशलताका साथ समाधान गर्दै सहमतिकोे संस्कृतिलाई नयाँ किसिमले अघि बढाउनु जरुरी छ । जुन पार्टी र नेताले उक्त कामको अगुवाइ गर्न सक्छ, उसले देश हाँक्ने हैसियत पनि प्राप्त गर्छ । आफ्ना संकीर्ण स्वार्थ र स–साना विषयमा अल्झिएर मुलुकलाई नयाँ किसिमको द्वन्द्वमा फसाउने हो भने नेपालमा जस्तोसुकै राम्रो व्यवस्था भए पनि यो देशले ठूलो प्रगति गर्न सक्दैन । हाम्रो विकास सापेक्ष रूपमा धेरै पछि छ ।
भारतले नाकाबन्दी नगरेको भए अहिले हामीले चीनसँग व्यापार तथा पारवहन सन्धि गर्ने थिएनौँ होला किनकि भारतीय शासक वर्गको चरित्रलाई ठीक किसिमले बुझ्न नसकेको ठूलोे कमजोरी केही पार्टी र नेताहरूका साथै नेपालको बौद्धिक वर्गको एउटा जमातमा रहँदै आयो । यसपटकको नाकाबन्दीबाट धेरैको आँखा खुलेको छ । हामीले हाम्रो देशभित्र आवश्यक भौतिक पूर्वाधार तयार गर्ने र हाम्रो प्रशासन, संयन्त्र र नेपाली राजनीतिमा देखापर्दै आएको गलत चिन्तन र प्रवृत्तिलाई नसच्याएसम्म चीनसँगको व्यापार तथा पारवहन सन्धिले मात्र केही हुनेवाला छैन । हामीले आफूलाई रूपान्तरण गर्नु हाम्रो सबैभन्दा ठूलो तागत हो । नेपालको विभिन्न जातीय बसोवासको थलो र क्षेत्रलाई अलग राष्ट्रका रूपमा हेर्ने दृष्टिकोण अत्यन्त घातक र राष्ट्रिय विखण्डनकारी सोच हो । त्यसको व्यवस्थित खण्डन र आलोचना गर्दै आमनेपाली जनतालाई यसबारे सचेत गर्नु जरुरी छ । यो काम कुनै एक–दुई पार्टीको मात्र नभएर यो देशलाई माया गर्ने हरेक राजनीतिक पार्टीको महत्वपूर्ण दायित्व हो ।
हाम्रो उत्तरतिर रहेको मित्र चीनले नेपाल र भारतबीचको सम्बन्ध राम्रो होस् भन्ने चाहन्छ । उसले नेपाललाई चीन र भारतको बीचमा पुलको भूमिकामा रहेर अघि बढेको देख्न चाहन्छ । यो आफँैमा हाम्रा लागि अत्यन्त सकारात्मक छ । उत्ताउलो किसिमको राष्ट्रवादको नाराले यस किसिमको जिम्मेवारी पूरा गर्न सकिँदैन । हामीले भारतीय शासक वर्गसँग अत्यन्त सतर्कता र संयमतापूर्वक कूटनीतिक सम्बन्ध कायम राख्दै तीव्र रूपमा बदलिँदै गएको विश्वपरिवेशको सन्दर्भमा कालान्तरमा भारतीय शासक वर्गको दृष्टिकोणमा परिवर्तन आउन पनि सक्छ भन्नेसमेत हेक्का राख्न जरुरी छ । चीन र भारतबीच बढ्दो सम्बन्धलाई हामीले कुशलतासाथ प्रयोग गर्न जान्ने हो भने नेपालले छोटो समयमै अतुलनीय प्रगति गर्न सक्छ । नेपालले विश्वका आफ्ना भरपर्दा हितैषीहरूलाई राम्रोसँग चिन्नुका साथै उनीहरूसँग सोहीअनुसारको सम्बन्ध विकास गर्नुपर्छ । तर, कुनै पनि मुलुकलाई हाम्रो कारणले टाढा पार्ने काम गर्नु हाम्रो हितमा छैन । हामीले कुनै पनि देशसँग सम्बन्ध बढाउँदा विषयगत र घटनाका आधारमा समर्थन या विरोध गर्ने नीतिमा दृढतापूर्वक अडिनु जरुरी छ ।
हामीले जुन स्तरमा मुलुकलाई आत्मनिर्भर बनाउने, व्यापारको विविधीकरण गर्ने र देशभित्रका राजनीतिक पार्टीसँग सहमति र सहकर्म गर्दै अघि बढ्न सक्छौँ, त्यति नै हाम्रो राष्ट्रियता बलियो बन्दै जान्छ । र, हामीले उठाउने राष्ट्रवादको सान्दर्भिकता प्रमाणित हुन्छ । यतिवेला मुलुकले यस्तै किसिमको पार्टी र नेताको माग गरेको छ ।(ज्ञवाली एमाले उपाध्यक्ष हुन्)
तपाईंलाई ज्ञवालीको विचार कस्तो लाग्यो ?    पछि प्रतिक्रिया, आफ्नो नाम र ठेगानासमेत टाइप गरी ३३६२४ मा एसएमएस गर्नुहोस्, प्रतिक्रिया प्रकाशित हुनेछ ।