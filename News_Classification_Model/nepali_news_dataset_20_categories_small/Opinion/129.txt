
﻿सुशील’दासितको भेटघाट र चिनापर्चीको पृष्ठभूमि
पुरुषोत्तम बस्नेतकांग्रेस नेता
०१७ सालमा राजाको ‘कु’सँगै सुशीलदा सुवर्णजीले सुरु गरेको सशस्त्र संघर्षमा होमिनुभयो । त्यतिखेर उहाँहरूको सम्पर्क सूत्र काठमाडौंमा थियो । हामी त्यतिखेर होस्टेलमा बस्थ्यौँ । सानै भए पनि त्यहाँ अरू अग्रज पनि हुनुहुन्थ्यो, जोसित सुशीलदाहरूको सम्पर्क हुन्थ्यो । त्यससँगै मेरो पनि सुशीलदासितको चिनजान, भेटघाट बाक्लिएको हो । त्यसअघि मेरो उहाँसित खासै प्रत्यक्ष भेटघाट, चिनजान थिएन । तर, हाम्रो परिवार ००७ सालदेखि नै राजनीतिमा लागेको हुनाले र दाइहरू पनि कांग्रेसमै रहेको हुनाले पनि उहाँहरूबारे हामीलाई पक्कै पनि जानकारी त हुन्थ्यो । सरकार कसरी चलिरहेको छ, कोको नेता, मन्त्री छन्, तिनका पिए कोको छन् ? भन्ने त हामीलाई जानकारी थियो । तर, व्यक्तिगत स्तरमा चाहिँ नेताहरूको त्यस्तो चिनजान थिएन, किनकि त्यतिखेर हामी फुच्चे स्कुले विद्यार्थी मात्र थियौँ । त्यसैले उहाँसितको पहिलो भेट कहाँ र कसरी भयो भनेर अहिले मेरो सम्झनामा आइरहेको छैन ।
सशस्त्र संघर्षमा सुशील’दाको संलग्नता
०१९ सालपछि तत्काललाई सशस्त्र संघर्ष नगर्ने भनेर सुवर्णजीले हतियार बिसाइसकेपछि भने सुशीलदाको काठमाडौं आउने क्रम अलि बाक्लियो । त्यतिखेर हरेक महिनाको २ गते सुन्दरीजलमा सुशीला भाउजूसित बिपीको भेट हुन्थ्यो । त्यसका लागि उहाँ पनि सँगै आउनुहुन्थ्यो, तर उहाँ त्यतिखेर पनि भूमिगत अवस्थामै हुनुहुन्थ्यो । सशस्त्र संघर्षमा प्रत्यक्ष संलग्नता रहेको हुनाले त्यतिखेर पनि केही अप्ठ्याराहरू बाँकी नै थिए । त्यसैले उहाँ प्रत्यक्ष रूपमा खुला भएर हिँड्ने अवस्था थिएन ।
विभिन्न क्रान्तिमा सुशीलदाको संलग्नता
सुशीलदा विभिन्न सशस्त्र क्रान्तिमा पनि प्रत्यक्ष, परोक्ष रूपमा संलग्न हुनुभयो । सुवर्णजी र बिपीको सशस्त्र संघर्षमा पनि उहाँको सक्रिय उपस्थिति रह्यो । हवाईजहाज अपहरणमा पनि उहाँको महत्त्वपूर्ण भूमिका रह्यो । उहाँमा जयप्रकाश नारायणको सोसलिस्ट मुभमेन्टको पनि प्रभाव थियो । बंगलादेशको स्वतन्त्रता आन्दोलनमा पार्टीका तर्फबाट गरिएको सहयोगमा उहाँको पनि भूमिका थियो । विगतका सशस्त्र संघर्षका दौरान कांग्रेसले जम्मा गरेको उन्नत प्रविधिका युरोपेली हतियार बंगलादेशको मुक्तिबाहिनीलाई प्रदान गरेको थियो । त्यो हतियार पुर्‍याउन गिरिजाबाबु, सुशीलदा र चक्र बाँस्तोलाहरू जानुभएको थियो । ०१७ पछिका दिनमा कांग्रेसले गरेका हरेक क्रान्ति वा आन्दोलनमा उहाँको सक्रिय सहभागिता रह्यो ।
राजनीतिबाहिरको रुचि
सुशीलदा राजनीतिभन्दा अन्य क्षेत्रमा बढी रुचि राख्नुहुन्थ्यो । उहाँमा अरू नै कुनै व्यवसाय गर्ने वा जागिरमा जाने भन्ने सोच थियो । उहाँ जागिरमै जान बढी चाहनुहुन्थ्यो । त्यतिखेर नेपाली कांग्रेसले आफ्ना मन्त्रीहरूका लागि पार्टीबाट पिए खटाएको थियो । त्यसैले बिपीले उहाँलाई पनि डा. तुलसी गिरीको पिएमा पार्टीका तर्फबाट पठाउनुभएको थियो । उहाँ गिरी मन्त्री पदमा बहाल रहुन्जेल पिएका रूपमा कार्यरत रहनुभयो ।
हलिउडको हिरो बन्ने सपना
सुशीलदा हलिउडको हिरो बन्न चाहनुहुन्थ्यो । त्यसका लागि उहाँले सम्बन्धित निकायमा पत्राचार पनि गर्नुभएको रहेछ । सायद उताबाट बोलावट पनि आइसकेको थियो । तर, उहाँ उता जानुभन्दा २–४ महिनाअगावै राजाले सत्ता हातमा लिएपछि उहाँको त्यो सपना पूरा हुन पाएन । यदि त्यो कु केही दिन मात्र ढिलो भइदिएको भए उहाँ हलिउड पुगिसक्नुभएको हुने थियो । त्यस्तो अवस्थामा उहाँ उतै रहनुहुन्थ्यो या यता फर्किनुहुन्थ्यो, यसै भन्न सकिन्न । यस हिसाबले भन्नुपर्दा ०१७ सालको घटना सुशीलदाको जीवनको ‘टर्निङ प्वाइन्ट’ बन्यो । यस घटनाले उहाँको हलिउड सपनाको हत्या गर्‍यो । हिरो बन्नैका लागि भनेर उहाँले कुनै अभिनयको तालिम वा मोडलिङ भने गरेको देखिएन ।
अस्पष्ट बोलीको कारण
सुशीलदा पानपराग सेवन गरिरहनुहुन्थ्यो । त्यसैका कारण उहाँको जिब्रोमा अलिकति समस्या देखिएको थियो । त्यसैकारण गणतन्त्र नेपालका प्रथम राष्ट्रपति डा. रामवरण यादवले उहाँलाई पटक–पटक जिब्रोको राम्रो परीक्षण गर्न सुझाब दिनुभएको रहेछ । त्यसैक्रममा ०६३ पछि गिरिजाबाबु प्रधानमन्त्री भएकै समयमा उहाँ दुर्घटनामा पर्नुभयो । त्यसक्रममा शिक्षण अस्पताल, महाराजगन्जमा जँचाउँदा मात्र उहाँको जिब्रोमा क्यान्सर भएको पत्ता लाग्यो । पछि अमेरिका गएर क्यान्सरको उपचार गर्ने क्रममा उहाँको बोली निकै अस्पष्ट हुन गयो । तर, पछि बिस्तारै त्यसमा केही सुधार देखिएको थियो । पहिल्यैदेखि उहाँको स्वर त्यस्तो अस्पष्ट थिएन, एकदम प्रस्ट थियो । तर, त्यही क्यान्सरका कारण उहाँको बोली त्यस्तो अस्पष्ट भएको हो ।
बिपीविरुद्ध डा. गिरीको षड्यन्त्र
०१५ सालमा कांग्रेसको दुईतिहाइ बहुमत आए पनि बिपीलाई प्रधानमन्त्री बन्न नदिन ठूलै कसरत भएको थियो । यसमा विश्वबन्धु र गिरीले बढी नै चलखेल गरेका थिए । खासगरी उनीहरूले सुशीला भाउजूलाई प्रयोग गरेर बिपीको प्रधानन्त्रित्वमा क्याबिनेट बन्न नदिने प्रपञ्च रचेका थिए । उनीहरूले बिपी प्रधानमन्त्री बनेको खण्डमा पछि राजाले ठूलो एक्सन लिन्छन्, परिस्थिति बिपीको प्रतिकूल हुन्छ, राजाले बिपीलाई ‘टोलरेट’ गर्दैनन्, त्यसैले सुवर्णजीलाई प्रधानमन्त्री बनाउनुपर्छ भनेर रोक्ने प्रयास गरेका थिए । पछि उनीहरूले भनेजस्तै बिपीविरुद्ध कु भएको हुनाले यो सब एक किसिमको ‘ग्रान्ड डिजाइन’ नै थियो भन्ने पुष्टि हुन्छ । पछि तुलसी गिरी सहायकमन्त्री हुँदै मन्त्रीसम्म बने । उनी सवारीमन्त्री थिए । राजा पश्चिम नेपालको भ्रमणमा जाँदा म चुप लागेर बस्दिनँ भन्ने किसिमको कडा टिप्पणी सार्वजनिक भयो । राजाको त्यस्तो टिप्पणी बाहिर आउनुको कारण पनि सवारीमन्त्री तुलसी गिरी नै हुन् । यो कुरा पिएका रूपमा सुशीलदाले पनि थाहा पाउनुभयो । पार्टीले पनि तुलसी गिरीको बदमासी बुझ्दै गयो । त्यसपछि उनी मन्त्रीबाट हटाइए । त्यतिखेरसम्म सुशीलदा गिरीको पिए नै हुुनुहुन्थ्यो ।
बिपीविरुद्ध राजाका गतिविधिपार्टी जीवनमा सुशीलदाको सक्रियता
०२५ तिर बिपी जेलबाट छुटेर भारत प्रवासमा जानुभयो । त्यसको केही वर्षपछि बिपीले सशस्त्र संघर्षबाट मात्र नेपालमा पञ्चायत ढालेर प्रजातन्त्र पुनस्र्थापित गर्न सकिन्छ भन्ने महसुस गर्नुभयो । शान्तिपूर्ण आन्दोलनबाट राजालाई गलाउन सकिन्न भन्ने निष्कर्षमा उहाँ पुग्नुभयो । त्यसपछि उहाँ सशस्त्र संघर्षका लागि हतियार संकलन गर्ने र भूतपूर्व सैनिकलाई एकताबद्ध गराउने काममा लाग्नुभयो । बिपीको सोही अभियानसँगै पार्टी जीवनमा सुशीलदाको सक्रियता पनि बढ्यो । उहाँको सहयोगीका रूपमा उहाँले सक्रिय भूमिका निर्वाह गर्नुभयो । पार्टीमा विशेषगरी युवापुस्तामाझ उहाँ निकै प्रभावशाली नै देखिनुभयो । खासगरी किसुनजी, गिरिजाबाबुपछिको पुस्तामा उहाँ कार्यकर्तामाझ पनि निकै लोकप्रिय हुनुहुन्थ्यो । उहाँले प्रजातन्त्रका लागि लामो संघर्ष गर्नुभएको छ । उहाँ पटक–पटकका सशस्त्र संघर्षमा पनि सहभागी हुनुभयो । संघर्षकै दौरान उहाँ निर्वासनमा पनि लामो समय रहनुभयो । भारतकै जेलमा पनि उहाँले लामै समय बिताउनुभयो । पार्टीका कार्यकर्तामाझ उहाँको छवि प्रभावशाली थियो । उहाँ देशभर घुम्नुभएको थियो । उहाँ अधिकांश कार्यकर्ताको घरघरमा पुग्नुभएको थियो । त्यसले पनि उहाँलाई कार्यकर्तासित जोडेको थियो ।
०२९ सालमा बिपीले पुन: तरुण दललाई सक्रिय बनाउनुभयो । बनारसको एउटा गाउँमा गोप्य रूपमा सम्पन्न तरुण दलको सम्मेलनपछि शैलजा आचार्य र सुशीलदा विशेष सक्रिय बन्नुभयो । तरुणहरूको नेतृत्व तहमा रहेको हुनाले उहाँको युवापुस्तामाझ विशेष प्रभाव देखिनु स्वाभाविक हो । विमान अपहरण काण्डमा पनि उहाँको विशेष भूमिका रह्यो । यस घटनालाई भारतले आतंककारी गतिविधिका रूपमा लियो । जसले गर्दा भूमिगत अवस्थामै रहेको समयमा विमान अपहरणको केही वर्षपछि उहाँ दिल्लीमा गिरफ्तार हुनुभयो । उहाँलाई कडा सुरक्षा घेरामा तिहाड जेलमा बन्दी बनाइयो । पछि इन्दिरा गान्धी सत्ताबाट बाहिरिएपछि जनता पार्टीको सरकार आएपछि झन्डै तीन वर्षपछि मात्र उहाँ रिहा हुनुभयो । त्यो आतंककारी भन्ने छाप उहाँमाथि निकै पछिसम्मै कायम थियो । पछि एकपटक हामी सबै साथमै दिल्लीबाट काठमाडौं आउने क्रममा विमानस्थलमा रहेको कम्प्युटर रेकर्डमा उहाँको नाम आतंककारीको सूचीमा देखिएपछि केरकार गरिएको थियो । त्यसको धेरै पछि मात्र उहाँको नाम आतंककारीको सूचीबाट हटेको थियो ।
पार्टी र सरकार सञ्चालनमा सुशील’दाको कमजोरी
०४५ सालमा किसुनजीले पार्टी कार्यसमिति गठन गर्नुभयो । त्यतिवेलैदेखि उहाँ केन्द्रीय कार्यसमितिमा रहनुभयो । पछि गिरिजाबाबु सभापति भएपछि उहाँ महामन्त्री, उपसभापति हुँदै कार्यबाहक सभापतिसम्म बन्नुभयो । बाह्रौँ महाधिवेशनपछि त उहाँ पार्टीको निर्वाचित सभापति नै बन्नुभयो । उहाँले आफ्नो नेतृत्वकालमा पार्टीमा गरेका कामलाई एकपटक विगततर्फ फर्केर मूल्यांकन गर्दा त्यति उज्यालो वा गर्बिलो देखिन्न । उहाँको कार्यकालमा भ्रातृसंस्थाको निर्वाचित नेतृत्व एकपछि अर्को गर्दै विघटित भए । तर, उहाँले आफ्नो कार्यकालभरि तिनलाई गठन गर्न वा निर्वाचन गराएर नेतृत्व हस्तान्तरण गर्न सक्नुभएन । विभागहरूले पूर्णता पाउनै सकेनन् । कार्यसमितिले पूर्णता पाउन पनि पूरै पाँचवर्षे कार्यकाल कुर्नुपर्‍यो । विधानत: चार वर्षमा गराउनुपर्ने पार्टी महाधिवेशन पनि समयमै गराउन सक्नुभएन । त्यसैले उहाँले नेतृत्व सम्हालेपछि पार्टीलाई गति दिन सक्नुभएन भन्ने गुनासा सुनिए । तर, त्यति हुँदाहुँदै पनि आमकार्यकर्तामा उहाँप्रति अत्यन्तै श्रद्धा थियो र आगामी महाधिवेशनपछि पनि उहाँले नै पार्टी नेतृत्व सम्हाल्नुहुन्छ भन्ने थियो । विगतमा गिरिजाबाबुको अवसानपछि पार्टीको निर्विकल्प नेतृत्वकर्ताका रूपमा वा उहाँले नै अब निर्विवाद रूपमा पार्टीको नेतृत्व सम्हाल्नुपर्छ भन्ने आमकार्यकर्ताको धारणा थियो । त्यसैअनुरूप उहाँ नेतृत्वमा पनि पुग्नुभयो । त्यतिखेर उहाँको विकल्प खोज्नेबारे कसैले सोचेजस्तो देखिएन ।
सरकार सञ्चालनमा पनि सुशीलदा सोचेजति सफल देखिनुभएन । हुन त उहाँकै नेतृत्वमा सरकार रहेको समयमा संविधानसभाबाट संविधान बन्यो । यसमा उहाँको सुझबुझपूर्ण नेतृत्वको महत्त्वपूर्ण भूमिका रहेको नकार्न सकिन्न । उहाँ त्यो पदमा नभएर अरू नै कोही हुँदो हो त हाम्रो नयाँ संविधान बन्थ्यो/बन्थेन यसै भन्न सकिन्न । तर, कतिपय सन्दर्भमा चाहिँ उहाँको सरकार केही सुस्त देखिएकै हो । भूकम्पको समयमा राहत वितरणदेखि कतिपय निर्णयमा सरकार कतै न कतै चुकेकै हो । हुन त त्यो संयुक्त सरकार थियो । त्यसमा काम गर्ने सन्दर्भमा केही जटिलता पनि थिए । तैपनि, उहाँले कतिपय गर्न सक्ने विषयमा पनि ‘बोल्ड डिसिजन’ गर्न सक्नुभएन ।
सुशील’दाका सकारात्मक पक्ष
सुशीलदा तन, मन र वचनले पार्टीप्रति समर्पित हुनुहुन्थ्यो । उहाँ पार्टी कार्यकर्तामाझ पनि निकै भिज्नुभएको थियो । के गर्दा पार्टीको हित हुन्छ भन्ने विषयमा जतिखेर पनि चिन्तनशील रहनुहुन्थ्यो । के गर्दा प्रजातन्त्र र मुलुक बलियो हुन्छ भन्ने पक्षमा उहाँको ध्यान जतिखेर पनि केन्द्रित भइरह्यो । उहाँले प्रजातान्त्रिक मूल्य र मान्यताविपरीत कहिल्यै कसैसित कुनै सम्झौता गर्नुभएन, कसैसित झुक्नुभएन ।
प्रस्तुति : हरिशरण खनाल