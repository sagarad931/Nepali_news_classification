
﻿मधेसमा देखिएको समस्या समाधानका लागि भन्दै उपप्रधानमन्त्री तथा परराष्ट्रमन्त्री कमल थापाले भारतीय विदेशमन्त्री सुष्मा स्वराजलाई आफ्नो भ्रमणका क्रममा दिएको चारबुँदे प्रस्ताव संयुक्त लोकतान्त्रिक मधेसी मोर्चामा आबद्ध दलका अध्यक्षले भारत भ्रमण गएका वेला पाए । स्वराजलाई भेट्दा उनीहरूले त्यो चारबुँदे प्रस्तावको एक–एक कपी हात पारेका हुन् । नेपाल सरकारका तर्फबाट मोर्चासँगको वार्तामा नराखी भारतमार्फत प्रस्ताव आएपछि हामी आश्चर्यमा पर्‍यौँ । मोर्चालाई जानकारी नै नगराई भारतमार्फत समस्या समाधानका लागि प्रस्ताव गर्ने प्रवृत्ति हेर्दा हिन्दुस्थानमार्फत प्रस्ताव आएपछि मोर्चाका नेता दबाबमा पर्छन् भन्ने आशय एकातिर लुकेको देखिन्छ भने अर्कातिर सरकारका तर्फबाट यो प्रस्ताव मोर्चासामु राख्दा मोर्चाले स्विकार्दैन भन्ने आशंका नेपाल सरकारमा रहेछ भन्ने हाम्रो बुझाइ रह्यो । तर, जे–जस्तो आशयबाट प्रस्ताव आएको भए पनि यो गम्भीर र दुर्भाग्यपूर्ण छ । सरकार नै आफ्नो प्रस्ताव मोर्चाले सहर्ष स्विकार्छ भन्नेमा विश्वस्त थिएन भने हामी त झन् सशंकित हुने नै भयौँ ।
त्यसपछि सरकारले मन्त्रिपरिषद् बैठकबाट सो चारबुँदे प्रस्ताव औपचारिक रूपमै पारित गरी मोर्चाको वार्ता समितिलाई जानकारी गरायो । प्रस्तावमा उल्लेख भएका विषय पढ्दा हामीले सरकारको दुइटा नियत प्रस्ट बुझ्यौँ । अधिकार मागेर सुरु भएको मधेस आन्दोलनका माग सम्बोधन गर्नुको सट्टा अलमल्याएर मत्थर पार्ने र नेपाल–भारतबीच रोकिएको आपूर्ति तथा व्यापारलाई सहज तुल्याउने सरकारको मनसाय देखियो । रोकिएको व्यापार सहज बनाउने विषयमा नेपाल सरकार र भारतबीच जे सम्झौता भए पनि हामीलाई सरोकार भएन । तर, हाम्रो नाकाकेन्द्रित आन्दोलनसँग जोडेर हेरिएको हो भने त्यो ‘बच्कना’ मात्र हो । तराई, मधेस र थरुहट आन्दोलनले उठाएका माग पूरा नभई सरकारी दमनबाट अहिलेको आन्दोलन तुहियो वा स्वत: यो समाप्त भयो भने केही समय केही तत्त्व खुसी हुन सक्छन् । तर, तराईका माग सम्बोधन नभई समाप्त भएमा यसले नयाँ किसिमको द्वन्द्व सिर्जना गर्ने आधार खडा गर्छ । यो आन्दोलनको प्रभाव दीर्घकालसम्म नेपालको राष्ट्रिय एकतासँग जोडिएको छ । माग सम्बोधन भएर आन्दोलन समाप्त भए राष्ट्रिय एकता बलियो हुन्छ, नभए राष्ट्रिय एकता कमजोर हुनेमा दुई मत छैन । सम्बोधनबेगर यो आन्दोलन समाप्त भयो भने तीन परिघटना घट्न सक्ने सम्भावना देखिन्छन् ।पहिलो : अहिलेको आन्दोलनको सौन्दर्य पक्ष भनेको साम्प्रदायिक भावना नदेखिनु हो । आन्दोलनकारी पक्षको संघर्ष नेपाल राज्यको बनोटसँग छ । माग पूरा नभई आन्दोलन सकिए राज्यको बनोटसँग संघर्षको चरणले सामाजिक तनाबको रूप लिन सक्छ र त्यसले साम्प्रदायिकतालाई मलजल गर्नेछ ।दोस्रो : शान्तिपूर्ण आन्दोलनमाथि मधेसी र थारूहरूको विश्वास समाप्त भएर जानेछ । शान्तिपूर्ण आन्दोलनमाथिको विश्वास समाप्त हुनु भनेको संगठित हिंसात्मक आन्दोलन नै हुन्छ भन्ने होइन तर फाटफुट हिंसात्मक घटनालाई बढावा त्यसले पक्कै दिन्छ । आन्दोलन अनियन्त्रित र अनुशासनहीन हुन्छ । त्यसो हुनु खतराको संकेत हो ।तेस्रो : तराई, मधेस, थरुहट भूभागमा पृथकतावादी सोचले एउटा आधार प्राप्त गर्छ । अहिलेको मुख्य माग प्रदेशको सीमांकनलाई राज्यले नमानेपछि, त्योभन्दा अझ कडा माग लिएर जाने हो कि भन्ने मानसिकता आन्दोलनकारीमा विकसित भएर जानेछ । त्यसो भएमा नेपालको राष्ट्रिय एकतामा खलल पुग्ने पक्का छ ।
अहिलेका मुख्य राजनीतिक दल कांग्रेस, एमाले र एमाओवादीका नेतृत्वले नयाँ जारी भएको संविधानको ‘कपिराइट’ आफूमा सुरक्षित राखेका छन् । तर, तीन दलले पंक्तिकारले भविष्यमा हुन सक्नेबारे संकेत गरेको प्रभाव, र परिदृश्यबारे कहीँ कतै सोचेको देखिन्न । त्यसको कारण दीर्घकालीन सोच नभएको, तत्कालीन फाइदामा रमाउने र अस्तव्यस्ततामा पनि आफ्नो कारोबार फैलाउने नेतृत्वमा रहेका नेताको सोच हो । अहिले अल्पदृष्टि मात्र भएका नेतृत्वबाट मुलुक र विशेषत: हामी पीडित छौँ । वर्तमान त अप्ठेरोमा छँदै छ । नेताहरूको यस्तो प्रवृत्तिले भविष्यलाई पनि अप्ठेरोका लागि निम्ता गर्दै छ ।प्रस्तावमा रहेका अमूर्तता
विशेष रूपमा राज्यको नेतृत्वमा रहेका दलका नेता र आन्दोलनकारीबीच संघीयताको बुझाइमा अन्तर छ । मुख्य तीन दलले संघीयतालाई मुख्य रूपमा प्रशासनिक एकाइ र त्यसको सहायक रूपमा विकासको एकाइ भन्ने सोचेका छन् । ती दलका नेताले संविधानमा मुलुकमा जातीय, धार्मिक र भाषिक विविधता छ भनेर स्विकारे पनि त्यो शासन सञ्चालनमा कहाँ प्रतिबिम्बित हुन्छ ? उनीहरूले विविधतालाई कहाँ प्रतिनिधित्व गराउने भन्ने सोच्न सकेनन्, जसबाट एउटै समुदायविशेषको वर्चस्व कायम गर्ने हिसाबले परापूर्वकालदेखि चल्दै आएको शासन व्यवस्थालाई नयाँ परिवेशमा पनि कायम राख्ने सोचसाथ उनीहरू अघि बढेको प्रस्ट हुन्छ । संघीयताले मात्रै नेपालमा रहेको विविधतालाई प्रतिनिधित्व गर्दै शासन व्यवस्थामा सुनिश्चित गराउन सक्छ ।
दोस्रो मुख्य तीन दलले सात प्रदेशको सीमांकनसहित संविधान जारी गरेपछि सिमानाको पुनरावलोकन गर्नका लागि राजनीतिक संयन्त्र बनाउने प्रस्ताव आउँछ भने त्यसको ‘प्यारामिटर’ र ‘टिओआर’ प्रस्ट हुनुपर्छ । संसदीय अभ्यासमा नेपालमा बहुदल आएपछि संलग्न भएर अनुभव गरिरहेको आधारमा भन्नुपर्दा राजनीतिक संयन्त्रबाट समस्या समाधान हुनसक्छ । तर, त्यसका लागि प्यारामिटर, टिओआर तथा गर्न सक्ने के हो भन्ने स्पष्ट हुनुपर्छ । सात प्रदेशलाई पुनरावलोकन गर्न संयन्त्रमा रहेका सदस्यले अधिकार पाउँछन् त ? संयन्त्र निर्माणको प्रस्ताव मुख्य दलहरूले आन्दोलन मत्थर पार्नका लागि प्रयोग गर्न लागेको अस्त्र मात्रै हो । एक नम्बर प्रदेशमा गाभिएका केही जिल्ला, दुई नम्बर प्रदेशमा छुटेका केही जिल्ला, पाँच नम्बर प्रदेशमा तराईसँग जोडिएका पहाडका भूभाग र सात नम्बर प्रदेशमा तराई मेधसका केही भूभाग जोडिएका छन् र त्यस विषयमा संयन्त्रले के गर्ने भन्ने प्रस्टतासाथ प्रस्ताव आउनुपथ्र्यो भन्ने हाम्रो भनाइ हो, तर त्यो भएन ।
जनसंख्याको अनुपातमा निर्वाचन क्षेत्र निर्धारण गरिनुपर्छ भन्ने हाम्रो धारणा नयाँ होइन । अन्तरिम संविधानले नै जनसंख्याका आधारमा क्षेत्र निर्धारण गरी दुई निर्वाचन त्यसैका आधारमा सम्पन्न पनि भइसकेका छन् । यसमा अहिले दुई विषय अमूर्त देखिन्छन् । ७५ जिल्लालाई संवैधानिकता दिन खोजिए पनि ७५ जिल्लामै सीमित रहन्छ कि रहँदैन भन्ने आफैँमा अन्योल छ । दुई जिल्ला दुई प्रदेशमा पर्ने गरी विभाजन गरिएको छ । जिल्लाको संख्या बढ्नसक्ने प्रबल सम्भावना पनि संविधान पढ्दा नै देखिन्छ । यस्तो अवस्थामा जिल्लालाई एकाइ मानेर निर्वाचन क्षेत्र निर्धारण गर्न खोज्नु अन्तरिम संविधानभन्दा पनि प्रतिगमनमा जान खोज्नु हो । संविधानमा उल्लेख भएभन्दा तात्त्विक भिन्नता भएको संशोधन आएन भन्ने हाम्रो भनाइ हो । अन्तरिम संविधानमा उल्लेख रहेको समानुपातिक व्यवस्थाबाट पनि संविधान पछि हटेको छ । सबै एकै स्थानमा बसेर इमानदारीपूर्वक यो संविधान अन्तरिम संविधानभन्दा पनि अपूर्ण र प्रतिगामी भएकाले कम्तीमा पनि सबैले मान्दै पालना भएको अन्तरिम संविधानजत्तिको बनाउन सहमति जनाएपछि मात्रै अघि बढ्न केही सहज हुन्छ ।अन्त्यमा
अस्वीकार गरिसकेका दुई प्रस्तावमा मधेसी मोर्चालाई सहमतिमा ल्याउन मुख्य तीन दल असफल प्रयास गरिरहेका छन् । उनीहरूले मोर्चाका नेताहरू व्यवस्थापिका संसद्मा मात्रै नभई आन्दोलनमा पनि छन् भनेर अहिलेसम्म बुझ्न सकेका छैनन् । संघीयता तथा अहिले तराई मधेस र थरुहटमा चलिरहेको आन्दोलनको बुझाइमा सत्तामा रहेका दल र आन्दोलनकारीबीच देखिएको अन्तरले समस्या समाधान हुन सकिरहेको छैन । समस्या समाधानका लागि दूरदर्शी नेतृत्वको अभाव नेपाली राजनीतिमा खड्किएको छ । कांग्रेसको महाधिवेशन नजिकिएकाले शीर्षनेता सभापति हुने होडमा लागेका छन् । त्यसैले पनि आन्दोलन र मुलुकको जटिलताका विषयमा उनीहरूलाई चिन्ता छैन । एमालेलाई सरकारबाहेक मधेस आन्दोलन, भूकम्पपीडितका समस्या, इन्धन आपूर्तिमा देखिएको समस्या समाधानलगायतमा कुनै चिन्ता छैन । इन्धन आपूर्तिमा देखिएको समस्या र त्यसले उब्जाएको कालोबजारीको प्रतिफल लिन एमाले नेतृत्वको सरकार कोसिस गरिरहेको छ । यति मात्र होइन, कालोबजारीलाई अहिलेको अर्थतन्त्रको मेरुदण्डका रूपमा अघि बढाउँदै जनतालाई पीडामाथि पीडा थप्न ओली सरकार उद्यत छ । एमाओवादीले वर्तमान समीकरणबाट उठाएको लाभमा मस्त भई अन्यत्र सोच्न सक्ने विवेक गुमाइसकेको छ । यसैको गोलचक्करमा अहिले नेपालको राजनीति फसेको छ । विज्ञानमा एउटा भनाइ छ, ‘कुनै पनि वस्तु गतिशील हुन्छ । तर, त्यसले गतिशील हुन कुनै दिशा भएन भने त्यो चक्रवात भई घुमिरहन्छ ।’ अहिले नेपालको राजनीति त्यस्तै दिशाविहीन अवस्थामा घुमिरहेको छ । यसले देश र जनतामाथि थप पीडा पुर्‍याइरहेको छ ।(त्रिपाठी तमलोपाका उपाध्यक्ष हुन्) 