
﻿
इरान र साउदी अरबबीच कूटनीतिक सम्बन्धको उल्लंघन पहिल्यै अस्थिर र युद्धबाट ध्वस्त भएको क्षेत्रमा खतरानाक विभाजन हो । सुरुवात साउदी अरबले सिया शेख निम्र अल–निम्रको मृत्युदण्डबाट सुरु गरेको हो । तर, विवादको जरो मध्यपूर्वभरि तन्किएको रणनीतिक शत्रुतासम्म गडेको छ ।
यी दुई देशको तनाव असाध्यै गम्भीर भएको इरानको १९७९ को इस्लामिक क्रान्तिपछि हो । आयोतुल्लाह खोमेनीले साउदी परिवारसँगको आफ्नो तिरष्कार लुकाएनन्, उनले इरानलाई उत्पीडितको रक्षकको रूपमा र दम्भी शक्तिहरू अमेरिका र उसका स्थानीय सहयोगी साउदी अरब र इजरायलको विपक्षमा उभ्याए ।
यी दुईको शत्रुतामा साम्प्रदायिक र वैचारिक पक्ष छन् तर त्योभन्दा माथि छन्, क्षेत्रीय स्वार्थमा रहेको व्यावहारिक विवाद । इरान अरब विश्वमा राजनीतिक व्यवस्थाले आफ्नो शत्रुको स्वार्थलाई टेवा पुर्‍याइरहेको छ भन्ने ठान्छ । त्यसलाई निष्क्रिय पार्न र यो क्षेत्रमा आफ्नो प्रभाव विस्तार गर्न इरानले आतंककारी समूहलाई उकास्ने गरेको छ । इरानले समर्थन गरेका गैरराज्य पक्षहरूमा मक्कामा दंगा मच्चाउने तिर्थालु, लेबनानमा आत्मघाती बम विस्फोट गर्नेहरू र हेजबुल्लाह लडाकुहरू हुन्, जसले इजरायलमाथि आक्रमण गरिरहेका छन् ।
२०औँ शताब्दीको अन्त्यसम्म साउदी अरबको प्रतिक्रिया नरम थियो । साउदीले आफ्नो इस्लामिक वैधानिकता आफ्नै भूमिभित्र र बाहिर, खासगरी अफगानिस्तान र बोस्नियामा धार्मिक नियन्त्रणमार्फत् राख्ने प्रयास गथ्र्यो । तर, पछिल्ला दशकमा, यी दुई क्षेत्रीय शक्तिबीचको शीतयुद्ध तातेको छ ।
२००३ मा इरानमा हस्तक्षेप गरी बग्दादमा सिया–नियन्त्रित सरकारको निर्माण भएपछि, साउदी अरबका शासकहरूले मध्यपूर्वभरि इरानले प्रभाव विस्तार गरेको सावधानीपूर्वक हेरेका थिए । तर, २०१५ मा साउदी अरब अचानक जाग्यो, खासगरी जब राष्ट्रसंघ सुरक्षा परिषद्का पाँचै सदस्य (र जर्मनी) इरानविरुद्ध रहेको आर्थिक नाकाबन्दी फिर्ता गर्दै आणविक सहमतिमा पुगे । त्यसबापत उनीहरूले इरानलाई क्षेत्रीय प्रभाव कायम गर्न सहमति दिए । इरानका सहयोगी सिरिया, इराक, लेबनान र यमनमा क्रियाशील भएपछि साउदी नेताहरूले घेरिएको महसुस गर्न थाले । २०१५ जनवरीमा सलमान विन अब्दुल अजिज अल साउद राजगद्दीमा आएपछि साउदी अरबको मुख्य उद्देश्य अमेरिकाको सहयोगमा वा आफ्नै बलमा इरानको प्रभावलाई पहिलेकै स्थितिमा फर्काउने हो ।
यी दुई शत्रु राष्ट्रको मुख्य रणभूमि सिरिया र यमन बनेका छन् । सिरियामा साउदी अरबले राष्ट्रपति बसर अल असदको सत्तालाई जसरी पनि पतन गराउन खोजेको छ, जुन इरानको मुख्य साझेदार हो । उता इरान रुसको सहयोगमा असदलाई सहयोग गरिरहेको छ ।
यमनमा साउदी अरब र उसका सुन्नी साझेदारले मार्च २०१५ मा एउटा सैन्य अभियान सञ्चालन गरे । पूर्वराष्ट्रपति अलि सलेह पक्षधर इरानी समर्थक हुथी लडाकु र शक्तिले साउदी अरब समर्थित बलमाथि आक्रमण गरे । संकट समाधान गर्ने वार्ता निष्फल भएका छन् ।
अल–निम्रको मृत्युदण्ड घरेलु प्रतिपक्षमाथिको दमनको बृहत् अभियानको हिस्सा हो । आतंकवादको अभियोगमा यी शेखसहित ४७ जना झुन्ड्याइएका थिए । तीमध्ये चारजनामाथि अल कायदालाई सहर्थन गरेको आरोप छ । यो घटनापछि इरान र उसका समर्थकको प्रतिक्रिया तीव्र रह्यो । साउदीविरोधी प्रदर्शनकारीले इरानको राजधानी तेहरानमा रहेको साउदीको राजदूतावासमाथि आक्रमण गरे । त्यस्तै इराक र बहराइनमा पनि हिंसात्मक प्रदर्शन भए ।
तर, सारमा इरानको प्रतिक्रियाले साउदी अरबलाई नै फाइदा पुर्‍यायो । सुन्नीहरूले देशभित्र र बाहिर र्‍याली गरे, जुन जिहादी विपक्षीको मुख थुन्न सहयोगी भयो ।
कुनै बाह्य हस्तक्षेपविना यी दुई देश वार्ताको टेबुलमा आउने सम्भावना छैन । त्यसो नगर्ने हो भने यी दुईको शत्रुताले मध्यपूर्वलाई अस्थिर मात्र बनाउनेछैन, खराब भइसकेको क्षेत्रीय वातावरण अझ खत्तम हुनेछ ।
(ह्याकेल अमेरिकाको प्रिन्स्टन विश्वविद्यालयका प्राध्यापक हुन्)प्रोजेक्ट सिन्डिकेटबाट