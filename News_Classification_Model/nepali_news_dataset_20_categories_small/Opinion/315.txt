
﻿सहमतीय सरकार असम्भव
अहिले राजनीतिक वृत्तमा चर्चामा रहेको सहमतिको सरकार निर्माण गर्ने विषय कार्यान्वयन गर्ने नभई गाना–बजाना गर्ने विषय हो । संविधान आइसकेपछि केही वर्ष सहमतिको सरकार बनाएर जाउँ भन्ने हाम्रो प्रयास सार्थक भएन । संविधान कार्यान्वयनका लागि देखिएका चुनौती सामना गर्न सहमतिको सरकारको रटान गर्दागर्दा बहुमतीयको भासमा गयौँ ।
अहिले फेरि सहमतिको सरकार निर्माण गर्ने बहस सुरु भएको छ । तर, सहमतिको सरकार निर्माण व्यवहारत: सम्भव छैन । नेकपा माओवादी केन्द्रले सहमतिको सरकारका नीम्ति एमालेले बाटो खुला गर्नुपर्छ भनेको छ । तर, त्यसको कुनै पनि आधार देखिन्न । वर्तमान सरकारमा नेपाली कांग्रेस र अहिले सत्ताबाहिर रहेका मधेसकेन्द्रित दल आउँदैनन् । यस सरकारको विकल्पमा दलीय सहमतिमा नयाँ सरकार निर्माण गर्ने सहमति जुट्यो भने त्यो सरकारमा एमाले सहभागी हुँदैन।
तसर्थ सहमतिको सरकारको रटान असम्भव विषय हो । सहमतिको सरकार निर्माण गर्ने नाममा सरकार बनाउने र बदल्ने जति पनि चलखेल भएका छन्, यिनको कुनै अर्थ छैन । अहिले रहेको बहुमतीय सरकार परिवर्तन गरेर अर्को बहुमतीय सरकार बनाई राष्ट्र र जनतालाई नयाँ सन्देश सम्प्रेषण गर्न कसैले पनि सक्दैन । नयाँ सरकार निर्माण गर्दा त्यसको नेतृत्व गर्ने पात्र बदलिएला तर प्रकृति बदलिँदैन । प्रकृति नबदलिने विषयमा धेरै ठूलो चलखेलको जरुरी छैन ।
यसैलाई बनाऊ सहमतीय सरकार
नेकपा माओवादी केन्द्रले अहिले गरेको निर्णय स्पष्ट छैन, न यताको पक्षमा छ, न उताको पक्षमा । यसले उसलाई नै अप्ठेरो पार्छ । अहिलेको गठबन्धन सरकार निर्माण हुँदा वामपन्थी वर्चस्वको समीकरण निर्माण भएको छ । मुलुकमा रहेका सबै कम्युनिष्ट एकै स्थानमा उभिनु धेरै महत्त्वपूर्ण विषय हो । यसभन्दा अघि एमालेका तत्कालीन अध्यक्ष झलनाथ खनाल प्रधानमन्त्री बन्ने बेलामा पनि कम्युनिस्ट एकस्थानमा हुने र अन्य दललाई पनि समेटेर लैजाने रणनीतिसहित समीकरण निर्माण गरिएको थियो ।
अहिले बनेको वामपन्थी वर्चस्वको समीकरणलाई जोगाएर यसैमा सकेसम्म अन्य धेरैभन्दा धेरैलाई समेटेर अघि बढ्नु मुलुक र जनताका लागि फाइदाजनक हुन्छ । सहभागी भएमा कांग्रेसलाई पनि यही समीकरणमा समेटौँ । समीकरणमा आउँदैन भने कांग्रेस प्रतिपक्षमा अड्डा जमाएर बसेकै छ । ऊभन्दा बाहेक सरकारबाहिर रहेका साना राजनीतिक दललाई गठबन्धनमा समावेश गर्ने पहल गरौँ । यसो गर्न सके सरकारी समीकरणमा धेरै दल गोलबन्द हुन सक्छन् । यस्तो भयो भने भूकम्पपछि मुलुकमा देखिएका चुनौतीलाई पनि समाधान गर्न सकिन्छ । पुनर्निर्माणलाई तीव्र गतिमा अघि बढाउन सकिन्छ । नाकाबन्दीपछि खस्किएको अर्थतन्त्रलाई पनि प्रभावकारी रूपमा सुधार गर्न सकिन्छ । मूल राजनीतिक विषय यो हो, यसमा माओवादी केन्द्र प्रस्ट हुन आवश्यक छ । प्राविधिक विषय मिलाउन नौबुँदे सहमति कार्यान्वयन र भद्र सहमति कार्यान्वयन गर्न केमा अप्ठेरो भएको हो, संवादका माध्यमबाट समाधान गर्न सकिन्छ ।
 सरकार मात्र होइन, समीकरण नै बदलिन्छ
अब बदलिँदा सरकार मात्रै बदलिँदैन, समीकरण पनि बदलिन्छ । सरकार र नेतृत्व मात्रै बदलिने भएको भए धेरै ठूलो राजनीतिक अर्थ राख्दैनथ्यो । समीकरण बदलिँदा एउटा वामपन्थी शक्ति एकातिर रहन्छ भने अर्को वामपन्थी शक्ति, माओवादीले कांग्रेससँग मिलेर गठबन्धन तयार गर्छ । अब बन्ने समीकरणमा कांग्रेसरूपी सागरमा माओवादीरूपी नदी मिसिने हो । त्यो हुँदाबित्तिकै मूलधार अस्वाभाविक र अप्राकृतिक हुन्छ । तसर्थ अहिलेको कम्युनिस्ट वर्चस्व रहेको समीकरण बचाउन प्राविधिक रूपमा देखिएका समस्या समाधानका लागि छलफल गर्नु उपयुक्त हुन्छ । नेतृत्व परिवर्तन गर्न सहमति भएको भए, त्यसलाई कार्यान्वयन गर्न लाग्नुपर्ला । समीकरण टिकाइराख्ने हो भने धेरै विषय मिलाउन सक्ने सम्भावना जीवितै छन् ।
कांग्रेस वामपन्थी समीकरण तोड्न चाहन्छ
अहिले विदेशी शक्ति र नेपाली कांग्रेस यो समीकरण गिराउन लागिरहेका छन् । कांग्रेसको अहिलेको मूल उद्देश्य वामपन्थी समीकरण तोड्ने हो । नेपालमा हामीले हेर्दा सरकारमा एमाले, माओवादी, राष्ट्रिय जनमोर्चा र मालेलगायत कम्युनिस्ट पार्टीहरू समावेश भएको देख्छौँ । सरकारमा फरक–फरक पार्टी देख्छौँ । तर, भारतले नेपालमा कम्युनिस्ट सरकार देख्छ । सबै पार्टीलाई एउटै आँखाले वामपन्थीको रूपमा हेर्छ । अर्कोतर्फ वामपन्थी नेतृत्व, वामपन्थी वर्चस्व, शक्ति देख्ने हो, एमाले कि माओवादी केन्द्र भारतले हेर्दैन । तसर्थ भारतको आफ्नो स्वार्थ छ ।
कांग्रेसले वामपन्थी एकताबद्ध रूपमा अघि बढे भने भोलि हुने स्थानीय, प्रादेशिक, संघीय संसद् र राष्ट्रियसभाको निर्वाचनमा आफू कमजोर हुने आँकलन गरिरहेको छ । त्यसैले कांग्रेसले माओवादी केन्द्रलाई ‘अब हुने चुनावमा एमाले र माओवादी केन्द्रको भोट बैंक एउटै हो, तिमीहरू सँगसँगै सरकारमा रह्यौ भने एमाले झन् मजबुत बन्छ । तिमीहरूको भोट घट्छ’ भनेर उचालिरहेको छ । आफूसँग मिलेर सरकार बनाएमा एमालेका भोट काटेर शक्तिशाली हुन्छौ, विचार गर भनिरहेको छ ।
कांग्रेसको यो भ्रममा माओवादी पर्नु भनेको मुलुक र जनताका लागि घाटा हुनु त छँदै छ, माओवादी स्वयंलाई पनि घाटा हुन्छ । कांग्रेसको मुख्य ध्येय समीकरण तोडेर सरकार ढाली आफ्नो नेतृत्वमा सरकार बनाउने हो । सहमतिको सरकार भन्ने कुरा मात्रै हो, कांग्रेस बहुमतीय प्रक्रियाबाट आफ्नो नेतृत्वमा सरकार बनाउने रणनीतिक खेलमा छ । कांग्रेस जसरी भए पनि एमालेलाई सत्ताबाहिर राख्न चाहन्छ । कथमकदाचित आफ्नो नेतृत्वमा सरकार बनाउने उद्देश्य पूरा भएन भने एमालेलाई सत्ताबाहिर राख्न कांग्रेस माओवादीलाई नेतृत्व दिन पनि तयार हुन्छ । कांग्रेसको त्यो जालमा फस्नका लागि माओवादी रमाउन हुँदैन ।
यही समीकरण टिकाउन एमाले र माओवादी शीर्षनेताहरूले नेतृत्वका विषयमा छलफल गरेर निकास निकाल्नुपर्छ । त्योबाहेक अन्य समस्या छन् भने पनि छलफलबाट समाधान खोज्नुपर्छ । तर, वामपन्थी वर्चस्व रहेको समीकरण तोडी कांग्रेससँग गठबन्धन बनाएर सरकारको नेतृत्व लिनु भनेको माओवादीका लागि ‘जराविनाको रुख’ बन्नु जस्तै हो । जगविनाको घरजस्तै हो । माओवादी नेतृत्वमा कांग्रेस सहभागी रहेको सरकार बन्यो भने कदापि सन्तुलनमा उभिन सक्दैन । यस विषयमा माओवादीले ठन्डा दिमागले बेलैमा सोच्नु आवश्यक छ ।
एमालेको निष्कर्ष
एमालेको निष्कर्ष सहमतिको रटान रट्दै कांग्रेस नेतृत्वमा बहुमतीय सरकार निर्माण गर्ने खेलमा राजनीतिक चलखेल भइरहेका छन् भन्ने छ । त्यो भएन भने कांग्रेसको वर्चस्वसहितको सरकारमा माओवादी केन्द्रले नेतृत्व गर्ने तयारी भइरहेको छ । त्यसो भयो भने वामपन्थी आन्दोलन र माओवादी केन्द्रलाई अधिकतम घाटा हुन्छ भने विदेशी शक्ति र कांग्रेसलाई फाइदा हुन्छ ।
अहिले एमाले र माओवादीबीच असमझदारी देखिएको छ । समस्या उत्पन्न भएका छन् । विगतमा भएका कतिपय सहमति कार्यान्वयन गर्नुपर्ने विषयमा असन्तुष्टि देखिएका छन् भने ती असन्तुष्टिलाई कसरी मिलाउने भन्ने विषयमा वार्ता र बहस गरौँ । कम्युनिस्ट वर्चस्व रहेको सरकारले साँच्चै मुलुकलाई समृद्धिको दिशामा लैजाने नीति तथा कार्यक्रम र आर्थिक वर्षको बजेट ल्याएको छ । त्यसमा एमालेका मात्रै नभई माओवादी केन्द्रलगायत सरकारमा सहभागी सबै कम्युनिस्ट दलले अघि सारेका योजना समावेश छन् । यही सरकार रहेमा मात्र यी योजना कार्यान्वयन हुन्छन् । अर्को सरकार निर्माण भए बजेट ल्याउँदा एमाले र माओवादी हुने, कार्यान्वयन गर्दा कांग्रेस र माओवादी भएमा नीति तथा कार्यक्रम र बजेट त तोडफोड गर्नुपर्ने हुन्छ । त्यस्तो स्थितिमा माओवादीले कुनचाहिँको स्वामित्व लिन्छ, अहिले आएको बजेटको कि तोडफोड गरेर ल्याइने अर्को बजेटको ?
त्यसकारण बजेट र नीति तथा कार्यक्रम कार्यान्वयन गर्ने, पुनर्निर्माणको अभियानलाई अघि बढाउने र राष्ट्रलाई समृद्धिको दिशामा अघि लैजाने विषय यही प्रगतिशील समीकरणले मात्रै पूरा गर्न सक्छ । दुई दलबीच रहेका असमझदारीलाई निराकरण गर्दै यही समीकरणलाई निरन्तरता दियो भने मुलुक र दुई दलकै हित हुन्छ । स्थानीय निकाय, प्रतिनिधिसभा र राष्ट्रियसभाको निर्वाचन सकुसल रूपमा यही समीकरणले तोकिएको मितिमा सम्पन्न गर्न सक्छ ।(एमाले पोलिटब्युरो सदस्य ज्वाला सांसद हुन्) 
तपाईंलाई ज्वालाको विचार कस्तो लाग्यो ? <   पछि प्रतिक्रिया, आफ्नो नाम र ठेगानासमेत टाइप गरी ३३६२४ मा एसएमएस गर्नुहोस्, प्रतिक्रिया प्रकाशित हुनेछ ।