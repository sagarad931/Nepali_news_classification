
﻿जर्ज सोरोस
रुसी राष्ट्रपति भ्लादिमिर पुटिन आइएसविरुद्धको लडाइँमा सम्भावित सहयोगी हो भन्ने ठानेर अमेरिका र युरोपेली युनियनका नेताहरू गम्भीर गल्ती गरिरहेका छन् । पुटिनको वर्तमान उद्देश्य इयुको विखण्डनलाई मलजल गर्नु हो । र, त्यसो गर्न इयुमा सिरियाली शरणार्थीको बाढी लगाइदिनु सबैभन्दा उत्तम उपाय हो ।
रुसी युद्धविमानले सर्वसाधारण बस्ती भएको दक्षिणाी सिरियामा बमवर्षा गरिरहेका छन्, जसले उनीहरूलाई जोर्डन र लेबनानतिर धकेलिरहेको छ । अहिले २० हजार शरणार्थी जोर्डन छिर्न मरुभूमिका क्याम्प लगाएर बसिरहेका छन् । अरू थप लेबनान जान । दुवैतिर संख्या बढिरहेको छ ।
रुसले उत्तरी सिरियामा पनि ठूलो मात्रामा आक्रमण गरिरहेको छ । सिरियाली सरकारी सेनाले हालै गरेको आक्रमणलगत्तै उक्त आक्रमण भएको हो, जसबाट ७० हजार सर्वसाधारण टर्की छिरेका छन् । जमिनी आक्रमणले अरू धेरैको उठिवास लगाउन सक्छ ।
यसरी टर्की छिरेका शरणार्थी त्यहीँ नरोकिन सक्छन् । जर्मन चान्सलर एंगेला मर्केल टर्की आइपुगेका शरणर्थीको बसाइ लम्ब्याउन टर्कीको सरकारसँग कुरा गर्न केही दिनअघि अंकारा पुगिन् । उनले टर्कीले सिरियाली शरणार्थीलाई ग्रिस छिर्नबाट रोकिदिए वार्षिक दुईदेखि तीनलाख शरणार्थीलाई सीधै युरोप लैजाने आश्वासन दिइन् ।
पुटिन यद्यपि रणनीतिक विचारक होइनन्, तर मेधावी युद्धनीतिज्ञ हुन् । उनले युरोपेली शरणार्थी संकट तीव्र बनाउन सिरियामा आक्रमण गरेका हुन् भनेर विश्वास गर्नुपर्ने कुनै कारण छैन । तथापि, उनको यो हस्तक्षेप रणनीतिक भुल थियो, किनकि यसले उनलाई टर्कीका राष्ट्रपति रेसेप यरोदगानसँगको द्वन्द्वमा धकेलिदियो, जसले दुवैको स्वार्थमा धक्का लागेको छ ।
तर, जसै पुटिनले इयुको विखण्डनको अवसर देखे, उनले त्यो कब्जा गरिहाले । तर, उनले यसलाई आइएसविरुद्ध लड्ने भन्दै विषयलाई अन्धकारमा धकेलेका छन् । उनले युक्रेनमा पनि यस्तै गरेका छन्, एकातिर मिन्स्क सहमतिमा हस्ताक्षर, अर्कोतिर त्यसका प्रावधान लागू गर्न आनाकानी ।
अमेरिका र इयुका नेताहरू पुटिनलाई उनको क्रियाकलाप हेरेर व्यवहार गर्नुभन्दा कुराले लठ्ठ भएका छन् भन्ने बुझ्न कठिन छ । मलाई लाग्छ, लोकतान्त्रिक नेताहरू सर्वसाधारणलाई वास्तविकताभन्दा आफूलाई अनुकूल हुने स्थिति प्रस्तुत गर्छन् । तर, तथ्य के हो भने पुटिनको रुस र इयु समयविरुद्ध दौडमा छन्, को पहिले ढल्छ भन्ने प्रश्न हो ।
पुटिनको सत्ता २०१७ मा टाट पल्टनेछ, जब विदेशी ऋणको ठूलो हिस्साको म्याद सकिनेछ र राजनीतिक अस्थिरता त्यसअघि नै उठ्न सक्छ । पश्चिममा नाकाबन्दी, तेलको घट्दो मूल्यले यो सत्ता ढल्न अझ बल प्रदान गर्नेछ ।
रुसको बजेट घाटा कुल गार्हस्थ उत्पादनको सात प्रतिशत छ र सरकारले मूल्यवृद्धि नियन्त्रणभन्दा बाहिर जान नदिन यसलाई तीन प्रतिशतमा झार्नु पर्नेछ । रुसको सामाजिक सुरक्षा कोषमा पैसा सकिँदै छ र यसलाई धराशयी हुन नदिन सरकारको पूर्वाधार कोषसँग मिसाउनु पर्नेछ । यो र यस्ता विकासक्रमले जीवनस्तर र मतदाताको विचारमा नकारात्मक
प्रभाव पर्नेछ ।
पुटिनको सत्ता धराशयी हुनबाट जोगिने एउटा उपायमा इयुको पतन हो । विखण्डनतिर तीव्र रूपमा अघि बढिरहेको इयु रुसमाथि लगाएको नाकाबन्दी कायम राखिराख्न सक्दैन । त्यसको विपरीत पुटिनले विभाजित युरोपबाट ठूलो आर्थिक फाइदा लिन सक्नेछन् । उनले त्यहाँका व्यावसायिक समूह तथा इयुको अवधारणाविपरीत मत राख्ने पार्टीहरूको सम्पर्कमार्फत त्यसो गर्न सक्छन् ।
अहिलेसम्मको स्थिति हेर्दा इयु विखण्डन हुन्छ । २००८ को आर्थिक संकट र लगत्तैको ग्रिसका लागि राहत प्याकेजबाट शिक्षा लिएको इयुले संकटबाट कसरी बाहिर आउने भनी सिकेको छ । तर, आज इयु पाँच–छवटा संकटबाट गुज्रिरहेको छ । मर्केलले सही ठम्याएजस्तै आप्रवासी संकटसँग इयुलाई सकिदिने ताकत छ ।
जब कुनै राष्ट्र वा राष्ट्रहरूको संघ मृत्युको खतरामा हुन्छ, नेताहरूलाई कठोर सत्यको सामना गर्नुभन्दा उपेक्षा गर्न सजिलो हुन्छ । अस्तित्वको लडाइँले इयुलाई पुटिनको रुसविरुद्ध खडा गर्छ । आइएसले दुवैलाई चुनौती दिएको त छ तर यसलाई अधिमूल्यांकन पनि गर्नुहुन्न । जिहादीहरूको आक्रमण त्रासपूर्ण छ तर रुसको जस्तो घातक छैन । रुसबाट आउने चुनौती सामना गर्न कठिन छ । त्यो स्वीकार गर्न आनाकानी गर्दा झन् कठिनाइ उत्पन्न हुन्छ ।
(सोरोस ओपन सोसाइटी फाउन्डेसन तथा सोरोस फन्ड म्यानेजमेन्टका अध्यक्ष हुन्)प्रोजेक्ट सिन्डिकेटबाट