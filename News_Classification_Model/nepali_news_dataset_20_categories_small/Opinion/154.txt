
﻿काठमाडाैं, २४ फागुनः नेपाली कांग्रेसका सभापति तथा पूर्व प्रधानमन्त्री सुशील कोइरालाको गत माघ २६ गते राति १२ः५० बजे भएको निधनको समाचार गोरखापत्रबाहेक अरू नेपाली दैनिकले दिन भ्याएनन् । अझ त्यसभन्दा पहिले २०५८ साल जेठ १९ गते दरबारमा राति ९ बजे तत्कालीन राजपरिवारका सदस्यहरू राजा, रानी र युवराजसहित १० जनाको नरसंहारको समाचारसमेत नेपालका दैनिकले प्रस्तुत गर्न सकेनन् । (नेपाल समाचारपत्र दैनिकले भने सानो समाचारलाई ठूलो ब्यानर बनाएर छापेको थियो) । यस्तो अवस्थामा दैनिक पत्रिकाको व्यापक आलोचना हुनेगर्छ । सुशील कोइरालाको मृत्युसमेत छाप्न नभ्याउने हाम्रा दैनिक पत्रिकाले तयारी गरेभने बिहान ३ बजेसम्मको समाचार पनि लेख्न भ्याउने रहेछन् । नेपाली कांग्रेसको १३औं महाधिवेशनमा सभापति निर्वाचनको अन्तिम मत परिणाम बिहान ३ बजेतिर आएको थियो तर नेपाली दैनिकले त्यो समाचार लेख्न भ्याएका छन् ।
आजका दैनिक पत्रिका अन्नपूर्ण पोष्ट, कान्तिपुर, नयाँ पत्रिका, नागरिक र राजधानी सबैले कांग्रेस सभापतिको मत गणनाको अन्तिम नतिजा पर्खेरमात्र पत्रिका प्रकाशित गरेका छन् । यी सबै पत्रिकाले बिहान ३ बजेको समाचार पत्रिकामा समावेश त गरेका छन् तर सबैले काठमाडौं बाहिर पठाउने अंक फरक गरे कि यहीँको पत्रिका पठाए त्यो जानकारी कसैले गराएका छैनन् । जे होस्, छापा दैनिकको अनलाइन पत्रकारितासँग प्रतिस्पर्धा कठिन हुँदैगएको छ । नेपालका धेरै अनलाइन पत्रिकाले निर्वाचनको करिब ‘लाइभ अपडेट’ गराएकाले पनि छापालाई थप दबाब परेको देखियो । यसरी ढिलोगरी पत्रिका छापिँदा घरघरमा पत्रिका बेलैमा नपुग्ने संभावना भने रहिरहन्छ ।
आज समीक्षित दैनिक पत्रिकामध्ये कान्तिपुर, नयाँ पत्रिका र नागरिकले आठ कोलमको निर्वाचनको समाचारलाई ‘ब्यानर न्युज’ बनाएका छन् र तीनैवटा पत्रिकाले समाचार बक्समा पनि हालेका छन् । ब्यानर शीर्षक भएपछि बक्सको जरुरत नहुनुपर्ने हो तर तीनैवटा पत्रिकाका डिजाइन र डेस्क प्रमुखलाई यो समाचार बक्समा पनि हाल्नुपर्ने महत्वको लागेको देखियो । सबै दैनिकले ग्राफिक्ससहित कस्को कति मत भनेर फोटो पनि हालेर प्रथम पृष्ठ आकर्षक बनाउने प्रयास गरेका छन् । यसक्रममा सबैभन्दा राम्रो ग्राफिक्स नागरिकको छ । नागरिकले कुन उमेदवारले कति मत पाए र कति प्रतिशत पाए भन्ने स्पष्ट देखिने गरी ग्राफिक्समा राखेको छ । सोही स्थानमा अहिलेसम्मका १२ वटा अधिवेशनबाट सभापति को को भए भन्ने पनि नागरिकको समाचारमा देखाइएको छ ।
ग्राफिक्स ठीकै भएपनि पेजको ले आउट कान्तिपुरको पनि राम्रो देखिएको छ । ‘देउवा–पौडेल फेरि भिड्दै’ भन्ने फोटो शीर्षक राखेर नीलो रंगको भित्तामा प्रस्तुत दुई उमेदवारको हात उठाइरहेको तस्बिर आकर्षक देखिएको छ । अरू दैनिकजस्तै कान्तिपुरले पनि देउवाको १ हजार ५६४ मत, पौडेलको १ हजार १६० मत र कृष्ण सिटौलाको ३२४ मतसहितको सानो तस्बिर र कांग्रेसको झन्डा राखेको छ, त्यसले पाठकलाई अन्तिम परिणामको प्रष्ट तस्बिर दिन्छ । तर समाचारको अन्त्यमा सिटौलाको समर्थनले दोस्रो चरणको निर्वाचनमा असर गर्छ भन्नु गलत बुझाइ देखिन्छ । पौडेलको सम्पूर्ण मतमा सिटौलाको पूरै मत जोडिए पनि निर्वाचन परिणाम अर्थात् देउवाको विजयमा खासै फरक पर्दैन । बदर भएका १०० मतमा देउवाका मत करिब ६४ वटा छन् भनिएको छ । तिनबाट ११ मत बढी ल्याउन सके देउवालाई पुगिहाल्छ ।
नयाँ पत्रिकाले पनि प्रथम पृष्ठमा फोटो र ग्राफिक्सको राम्रो संयोजन गरेको छ । तर नयाँ पत्रिका पनि सिटौला निर्णायक भन्ने भ्रममा देखिएको छ । वास्तवमा सिटौलाले सम्पूर्णरूपमा एक वा अर्को सभापतिको उमेदवारलाई समर्थन गरे पनि देउवालाई थप ११ मत जोहो गर्न गाह्रो पर्नेछैन । यही भ्रममा परेको देखिन्छ अन्नपूर्ण पोष्ट पनि । उसले पनि देउवालाई सिटौलाको समर्थन आवश्यक छ भनेर लेखेको छ जुन तथ्यांकले सत्य होइन भन्ने प्रमाणित गरिसकेको छ । नागरिक दैनिकले पनि यही विषयमा उस्तै समाचार लेखेको छ ।
दैनिकहरू सबैको बुझाइमा सिटौला महत्वपूर्ण खेलाडी किन भए भने सबै रिपोर्ट अन्तिम परिणाम आउनुभन्दा पहिले लेखिएका थिए । दोस्रो चरणमा निर्वाचन गयो भने सिटौलाले जसलाई समर्थन गर्छन् तिनैको विजय हुन्छ भन्ने अनुमान गरिएको थियो र सबैले सोहीअनुसार समाचार तयार पारिएको हुनुपर्छ । तर परिणाम पूर्वानुमानभन्दा बेग्लै आयो । निर्वाचन दोस्रो चरणमा जानेबित्तिकै सबैले लिड ग्राफ त परिवर्तन गरे तर सिटौलाको मतले फरक पार्छ कि पार्दैन भनेर सोच्नेतिर लागेनन् ।
राजधानीले कांग्रेस महाधिवेशनको समाचारलाई पाँच कोलमको मुख्य समाचार बनाएको छ तर प्रस्तुत भने फरक ढंगले गरेको छ । अन्तिम परिणामको समाचार दिएपछि उसले सिटौलासम्बन्धी केही लेखेको छैन बरु शेरबहादुर देउवा र रामचन्द्र पौडेलको संक्षिप्त परिचय राखेको छ । त्यसैले राजधानी हतारमा गरिने गल्तीबाट बचेको देखिन्छ ।
गोरखापत्रले भने सभापति निर्वाचनको अन्तिम परिणाम कुर्ने कोसिस नगरेको देखियो । पहिलो पृष्ठको चार कोलममा मुख्य समाचार बनाएको गोरखापत्रको समाचारमा नयाँपन केही छैन । आजको प्रथम पृष्ठको समाचारमा गोरखापत्रले अर्को गल्ती गरेको छ । मुख्य समाचारको तल नेपालको संविधान राम्रो भनेर भारतीय प्रधान न्यायाधीशले भने भन्ने शीर्षक छ तर समाचारमा सो कुरा कतै उल्लेख छैन । ‘हेड लाइन’ बनाउने र अन्तिम समयमा पेज बनाउने स्टोन एडिटरबीच तालमेल नमिल्दा यस्तो भएको हुनसक्छ । समाचार सम्पादन गर्दा शीर्षकलाई पहिलो अथवा दोस्रो प्यारामै समाचारले पुष्टि गर्नुपर्छ भनेको यही कारण हो । यो समाचारमा भारतीय प्रधान न्यायाधीशले बोलेको कुरा तल रहेको र प्रथम पृष्ठमा नअटाएपछि काटिएको हुनुपर्छ ।
सम्पादकीयमा के छ?
नेपाली कांग्रेसको महाधिवेशन सम्पन्न हुनासाथ सरकार परिवर्तनको कुरा उठ्छ भन्ने सोचलाई सुरुमै विरोध गरेको छ सरकारी मुखपत्र गोरखापत्रको सम्पादकीयले । गोरखापत्रले बेमौसमी बाजा भनेर सरकार परिवर्तनको विषय उठ्नु गलत भन्दै सरकार परिवर्तन नभई सरकार विस्तार हुनुपर्ने तर्क अघि सारेको छ । केही दिनपहिले प्रधानमन्त्री केपी ओलीले पनि यस्तै अभिव्यक्ति दिएका थिए ।
आजका दैनिकमा अर्को रोचक सम्पादकीय अन्नपूर्ण पोष्टको छ । सार्क राष्ट्रका प्रधान न्यायाधीशको सम्मेलनमा प्रधानमन्त्री ओलीले नेपालको संविधानको उत्कृष्टताबारे गरेको व्याख्यालाई गलत होइन भन्दै सो कार्य सर्वोच्च अदालतको भएको संकेत गरेको छ । अझ अघि बढेर अन्नपूर्ण पोष्टले नेपालको संविधानमा संसदीय अधिनायकवादको अधिकता छ समेत भनेको छ ।
नागरिक दैनिकले पनि समसामयिक विषयमा सम्पादकीय लेखेको छ । आजको नागरिकले शुक्रवार सरकारले दुई ठूला औषधि उद्योगका अधिकारीलाई पक्राउ गरेको विषयमा सम्पादकीय लेखेको छ । नागरिकले शीर्षकमा स्वदेशी उद्योगलाई प्रोत्साहन देऊ भनेर लेखे पनि पेटबोलीमा उद्योगको पूरै समर्थन गर्न सकेको छैन, बीचमा बसेर लेखेको छ ।
राजधानीले स्थानीय निकाय पुनःसंरचनाको महत्वलाई मुखरित गरेको छ । कान्तिपुरले प्रसारण लाइन निर्माण अवरोध हटाउन आह्वान गरेको छ भने नयाँ पत्रिकाले चीन र भारतको नेपालसँग रेल लाइन जोड्ने विषयमा सम्पादकीय लेखेको छ ।