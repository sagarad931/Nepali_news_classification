
﻿जुद्ध बारुणयन्त्र नजिकै मखनटोलमा महाराज जुद्ध सम्शेरका पालामा आगो लागेछ । भर्खरै खुलेको दमकल उनै श्री ३ जुद्धको आदेशबेगर चलाउने कुरै भएन । मखन टोलका पीडित घरवालाले दिएको निवेदन श्री ३ मा दाखिला गरियो । र, तीन महिनापछि श्री ३ को दरवारबाट तोकादेश सम्बन्धित ठानामा आइपुग्यो- ‘दमकल लगेर तत्काल आगो बुझाउनू ।’
यसरी राणा शासनमा आगो निभाउन दमकल प्रयोग गर्न तीन महिनापछि आदेश प्राप्त भएको किस्सालाई आज पनि नेपाली कर्मचारीतन्त्रको, राज्यसंयन्त्रको ढिलासुस्तीसँग जोडेर कहिले खिल्ली उडाइन्छ त कहिले आक्रोशको रुपमा अघि सारिन्छ ।
महाराज जुद्ध सम्शेरको पालाको किस्साको लगभग शताब्दी समय पुग्न लागेको छ । हाम्रो राज्यको डेलिभरी क्षमता भने राणकालीन ढिलासुस्तीलाई चित खुवाउने गरी लोसे भएको छ ।
गोरखाको बारपाक केन्द्र विन्दु बनाएर भूकम्प गएको बर्षदिन पूरा हुन लागेको छ । बर्षभरमा सरकारले भूकम्पपीडितलाई घर बनाउन रकम दिने कुरा त परै जाओस् बनाउने भनिएको भूकम्प प्रतिरोधी घरको नमूनासमेत दिन सकेको छैन ।
राणा महाराजहरुको सरकारको ढिलासुस्तीलाई समेत माथ खुवाउने गरी जाडोका लागि न्यानो लुगा किन्ने रकम चैतमा बाँड्यो राष्ट्रप्रेमी, जनताप्रेमी ओली सरकारले ।
भूकम्पपीडितहरु अझै कति समय टिनको बारभित्र बसिरहनुपर्ने हो, यकिन छैन । गर्मीमा तातेर हपहपी हुने र जाडोमा शीत खसेर ओछ्यान भिज्ने टिनको गोलघरको बासले अधिकांश भूकम्पपीडितहरुको स्वास्थ्य दयनीय भएको छ । वर्षामा भेल पसेर फेरि पनि तिनको बिजोग हुने कुरामा ओली सरकारलाई खासै टाउको दुखाइ देखिएको छैन ।
एकजना प्रमुख कार्यकारी अधिकृतका लागि दलहरुले पीडित नागरिकको संवेदनमाथि घिनलाग्दो खेलाँची गरेका छन् । भूकम्प गएको छ महिनाभन्दा बढी समय दलहरुले एकजना पुनर्निर्माण प्राधिकरणको प्रमुख कार्यकारी अधिकृतका लागि भूकम्पपीडितको दुःखलाई बन्धक बनाए । अन्ततः प्राधिकरणमा एमालेले एकजना निकम्मा र अयोग्य मानिसलाई प्रमुख बनाएको मोल पीडितहरुले चुकाइरहेका छन् ।
आफैंले नियुक्त गरेको, आफैं अध्यक्ष रहेको पुनर्निर्माण प्राधिकरणको प्रमुख कार्यकारी अधिकृतलाई गाली गरेर आफ्नो अर्कमण्यता र अयोग्यतालाई ढाकछोप गर्नुपर्ने अवस्थामा त प्रधानमन्त्री ओली पुगेकै छन् । थप, देशलाई डरलाग्दो अनावश्यक भार बोक्न अभिशप्त बनाएका छन् ।
पुनर्निर्माण प्राधिकरणको प्रमुख कार्यकारी अधिकृत कनिष्ठ हुनाले उनको मातहतमा काम गर्न योग्य र सिनियर कर्मचारीहरु जान नमान्ने र त्यही वापत त्यहाँ कर्मचारी लैजान शतप्रतिशत प्रोत्साहन भत्ता दिने निर्णय गर्नुपरेको छ । त्यसको असर गाविस स्तरसम्म देखिएको छ । हुँदाहुँदा गाविस सचिवलाई समेत शत प्रतिशत प्रोत्साहन भत्ता दिनुपर्ने अवस्था आएको छ ।
एकजना कनिष्ठ मानिसलाई प्राधिकरणको प्रमुख बनाएर उनीमार्फत आफु निकठस्थ एनजीओहरुलाई पुनर्निर्माणको अरबौं रकममा चलखेल गराउन एमालेको सस्ंथागत रुपमा देशको ढुकुटी मार्ने खेलो प्रकटरुपमा सतहमा आउन थालेको छ ।
भूकम्पले घरबास उडाएर बिचल्लीमा परेका पहाडी भेगमा बासिन्दाहरु बर्षदिनयताको खडेरीले अर्को भयानक समस्यामा फसेका छन् । पानीको मूल सुकेर पहाडमा अत्यासलाग्दो हाहाकार मच्चिन थालेको छ ।
म भूकम्पको केन्द्रविन्दु गोरखाको स्थायी बासिन्दा हुँ । मेरो गाउँकी ८९ बर्षीया भुजेल बज्यैले भन्नुभयो- चार बीसा नौको उमेरमा पहिलोपल्ट यति डरलाग्दो खडेरी भोग्दैछु ।
गाउँको कहिल्यै नसुक्ने धारो आफैं प्यासले प्याकप्याक भएको छ । काकाकुल भन्दा बढी पानीको पिरलोले मानिसहरु अत्तालिएका छन् ।  अधिकांश पहाडी भेगको खानेपानीको मूल सुक्न थालेको खवर आएको छ ।
उच्च हिमाली र पहाडी भेग खडेरीको चपेटामा एकसाथ परेपछि मानिसहरुमा नयाँ डर थपिएको छ-कतै पानीकै कारण वस्ती छोड्नुपर्ने त होइन भन्ने । गाउँका तन्नेरीलाई अरब र विदेशले तानेपछि उसै पनि गाउँमा तन्नेरीहरुको खडेरी लागेको छ । गाउँका तन्नेरीले अरबका मरुभूमि गुल्जार बनाउन थालेपछि गाउँका गैह्रीखेतहरु निकै बर्षदेखि बाँझिएका छन् । त्यसमा खडेरी थपिएपछि अब गैह्रीखेतहरु मरुभूमि हुन लागेका छन् ।
एक गाग्री पानीका लागि अब घण्टा बढी धाएर खोला झनुपर्ने अवस्था आउन थालेको छ । अलिअलि पानी झरिरहेका धारोमा बेलुका दश बजेसम्म लाम लाग्छ । राति एक बजेदेखि फेरि अर्को लाम शुरु हुन्छ । एक गाग्री पानी थाप्न डेढ घण्टासम्म कुर्नुपरेको अनुभव आफ्नै गाउँमा बटुलेर आएको छु म ।
गाउँमा प्राय घरमा बूढाबूढी मात्रै छन् । हुर्किएका छोराछोरी शहर या विदेशमा छन् । नभए सदरमूकाममा नानी च्यापेर बसेका छन् बुहारीहरु । बूढा बाआमाहरु फेरि एक घण्टा लामो बाटो धाएर पानी लिन जान आउन बाध्य भएको दृश्य बढो उदास र पीडादायी देखिन्छ ।
हामीकहाँ विकास भनेको अन्धाधुन्ध गाउँका पाखाहरुमा डोजर कुदाउनु भएको छ । खानेपानी, स्वास्थ्य सुविधा, शिक्षामा गाउँको अवस्था हामीले देखी देखी नै उस्तै छ । अझै नाजुक बन्दै गएको छ । डोजर भने बर्षको एकदिन कुद्छ पाखा भत्काउँदै र नयाँ डोब लगाउँदै । गाउँमा बाटो हिँड्ने पाइतालाभन्दा बढी नयाँनयाँ बाटो बनाइएको छ र विकासको नाममा गाउँ गएको बजेट सिध्याइएको छ । सजिलो छ पैसा सिध्याउन । अनिर्वाचित राजनीतिक पार्टीहरुको स्थानीय सिण्डिकेट जनताले तिरेको करको रकम मनमौजी सिध्याउन डोजरको घण्टा गन्ती भाउमा आफ्नो कमिशन जोडिरहेछन् र गाउँमा परेको बितयासमा मौन छन् । जताततै ।
आगलागी हुन बाँकी कुनै पाखो वन छैन । सामुदायिक वनमा सुकेको रुख भन्दै काट्न पाइने रहेछ । आगो लगाएपछि जति काटेपनि ती सबै सुकेको रुखमा दर्ज हुने रहेछन् । यसरी काठ तस्करको जालो नजानिँदो गरि गाउँगाउँसम्म फैलिएको छ । र, ती सामुदायिक वनमा स्थानीय मार्फत आगो सल्काएर वनको काठ सखाप पार्ने अभियानमा छन् । सामुदायिक वन समिति र प्रशासनको तीसँगको साँठगाँठ आगो लगाउनेहरुको खोजी नहुनु, पहिचान भएकामाथि कारवाही नगर्नु, धमाधम सुकेको रुख भन्दै आगोले डढेको रुख काट्न अनुमति पुर्जा दिनुले खुलेकै छ ।
भूकम्प, वातावरण परिवर्तन, भूकम्प यता बर्षदिनसम्म गतिलोसँग पानी पर्न नसक्नु, वन विनाश, जथाभावी पहाडमा डोजर कुदाइले अधकांश पहाडी र हिमाली भेग एतिहासिक रुपमा डरलाग्दो खडेरीको सम्मूखमा छ ।
ओली सरकारलाई यसबारे सके त थाहै छैन । थाहा भए पनि हाम्रा वाचाल प्रधानमन्त्री ओलीसँग बनीबनाउ जवाफ हुने नै छ- ‘आकासबाट मैले पानी पार्दिने हैन । कसैलाई प्यास लागे गोजी थाप्न आउनु, बालुवाटारबाट भरेर पठाइदिन्छु ।’
कछुवाको गति भनेर ढिलासुस्तीलाई विम्व भिराइन्छ । तर हाम्रो राज्यको कार्य क्षमता कछुवालाई समेत माथ दिने गतिको छ । प्रधानमन्त्री ओली र उनका वाक्पटु जम्बो उपप्रधानमन्त्री, मन्त्रीहरु मुख चलाइमा मात्रै देखिएका छन् ।
भाषण र मुख चलाईमा प्रखर राष्ट्रवादको अलाप फलाकेर नाथक्नेहरुको व्याबहार जनता पिराहा, राष्ट्र पिराहा सावित भैदिएको छ । यी अर्कमण्य र अयोग्य शासकहरुको भार देश र जनताले बेहोर्नु परेको छ र प्रताडित हुनुपरेको छ । यो प्रताडना महादेवले सतीदेवीको शव बोकेको कथाभन्दा पनि बढो पीडादायी भएको छ ।
पीडाको थप कुरा त के छ भने ओलीभन्दा अघिको कांग्रेस नेतृत्वको सरकार पनि यो भन्दा गतिवान थिएन । एमाले-माओवादी-मण्डले गठबन्धनपछि आउने कुनै अर्को सरकार पनि यो भन्दा गतिमान हुने अनुमानसम्म गर्न सकिन्न । यो नेपाली समाजको भयानक ट्राजेडी हो ।
फेरि पनि एकपटक राणाकालको कुरा गरौं ।
विसं. १९९० को माघ २ गते उत्तर विहारलाई केन्द्र बनाएर भुइँचालो जाँदा महाराज जुद्ध समशेर पश्चिम नेपालतिर शिकारका लागि गएका थिए । उनले माघ १ मा दुई मुजुर शिकार गरेको भोलिपल्ट ८५१९ नेपालीको ज्यान जाने गरी भूकम्प गयो । न्यूनतम २,०७,७४० घरहरु क्षतिग्रस्त भए । अनेकन पुल पुलेसा र बाटाहरु भत्किए ।
तर, दमकल प्रयोगको अनुमति पाउन तीन महिना कुर्नुपर्ने भनेर किस्सा हालिने महाराज जुद्ध समशेरको त्यो शासनकालमा आजको गणतन्त्र भनिएको कालमा जस्तो नागरिकहरुले घरको नक्शा पाउन बर्ष दिन कुर्नु परेन । घर बनाउन राज्यले दिने रकम कहिले हो कहिले भनेर आशाले मुख भिजाएर बस्नुपरेन ।
१९९० माघ २ मा भूकम्प गयो । पुलहरु धेरै बिगि्रएकाले मुख्य मुख्य पुलहरु हप्ता दिनमै तयार भए । चैत महिनादेखि नै घर बनाउन शुरु भयो । रु ५ देखि दुई सय सम्म र अरु गाउँमा सयका दरले बाँडियो । तीन किस्तामा रकम दिने व्यवस्था मिलाएर १९९१ माघभित्र सबैलाई एकैपटक दिने बन्दोबस्त भयो । काठमाडौंभित्रका पक्की घरहरुलाई १५०० सम्म र काठमाडौं बाहिरका गाउँमा पक्की घरलाई  ५०० सम्म दिइयो ।
झण्डै एकसय वर्षमा नेपाली बजारको महँगी कति लाख गुणा बढ्यो कुन्नि ? राज्यले नागरिकलाई राहत भने एक हजार गुणामात्रै बढाउन सकेको छ, जुद्धसमशेरको पालाको तुलनामा ।
दिने भनिएको रकम जनताको पुग्दा ओलीको सरकार जिउँदै त रहला ? या राहत पाउने आशामा मन भिजाइरहेकाहरुको चोला त बाँकी रहला ?