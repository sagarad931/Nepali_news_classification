
﻿अमेरिकी कवि, लेखक तथा उपन्यासकार चाल्र्स बुकोस्कीले कुनै वेला भनेका थिए, यतिवेला विश्वको समस्या नै यो हो कि विद्वान्हरू शंकैशंकाले भरिएका छन् । तर, मूर्खहरू आत्मविश्वासका साथ अघि बढिरहेका छन् । यो भनाइ हालै एमाओवादी र एमालेबीच भएको नौबुँदे सम्झौताका सन्दर्भमा बहुत सान्दर्भिक हुन पुगेको छ ।
नौबुँदे यतिवेला चर्चामा छ । तर, त्योभन्दा बढी चर्चा हस्ताक्षर नगरिएको तीनबुँदेको छ । नौबुँदे द्वन्द्वकालीन मुद्दामाथि केन्द्रित छ भने तीनबुँदे सत्तारोहणसँग सम्बन्धित छ । जे भन्यो, त्यो नगर्ने जे गर्ने हो त्यो नभन्ने बानी परेका पुराना दलहरूको अभिनयमा पनि तीनबुँदा नै मुख्य हो भन्ने देखिन्छ । नौबुँदा त देखाउन मात्रै हो भन्ने त स्वत: प्रस्ट छँदै छ । तैपनि त्यसका पक्ष र विपक्षमा जनमत विभाजित हुँदा, सञ्चार माध्यममा बहसको थालनी हुँदा र अदालतमा समेत यसले प्रवेश पाउँदा नौबुँदेको प्रचारात्मक महत्त्व कम भन्न मिल्दैन ।
नौबुँदेमा उल्लेख भएको र मुख्य चर्चामा ल्याइएका विषयमध्ये पहिलो, विस्तृत शान्ति–सम्झौताको मर्मअनुसार संक्रमणकालीन न्यायअनुरूप कार्य गर्न कार्यतालिकासहित १५ दिनभित्र कानुन संशोधनलगायत प्रक्रिया अघि बढाउने हो । दोस्रोमा द्वन्द्वकालमा भएका जग्गा रजिस्ट्ेरसनलाई प्रस्तुत प्रमाणका आधारमा रजिस्ट्रेसन गर्ने, तेस्रो, सहिद एवम् बेपत्ताका परिवारलाई राहत दिने हो । चौथोमा चाहिँ मुद्दा फिर्ता माफी–मिनाहा गर्ने विषय रहेका छन् ।
बेपत्ता पारिएका व्यक्तिको छानबिन तथा सत्य निरूपण तथा मेलमिलाप आयोग ऐनले मूलत: सत्यको अन्वेषण गरी तथ्य पत्ता लगाउने, पीडितहरूलाई पर्याप्त परिपूरणको व्यवस्था गर्ने, आयोगको अनुसन्धानका आधारमा मेलमिलाप वा मुद्दा दायर गर्न सिफारिस गर्ने सर्वाधिकार आयोगलाई सुम्पिएको थियो । यति महत्त्वपूर्ण अधिकार प्राप्त आयोग भएका कारणले आयोग सक्षम, स्वतन्त्र र जवाफदेही बनाउने प्रयोजनका लागि ऐनमा नै योग्यता तोकिएको थियो । त्यस्तै सभामुखको नेतृत्वको समितिले सिफारिस गर्ने र सार्वजनिक सुनुवाइसमेतको प्रक्रिया पूरा गरी सरकारले नियुक्ति गर्ने व्यवस्था गरेको थियो । विधि निर्माण र सोबमोजिम आयोग गठनसम्मको प्रक्रिया पार गर्दासम्म विश्वसनीयता आर्जन गरेकै थियो । तर, आयोग गठन भइसकेपछि सर्वोच्च अदालतले यसअघि नै परेको निवेदनको प्रारम्भिक सुनुवाइमा अन्तरिम आदेश गर्न आवश्यक नठान्दा नठान्दै पनि काम–कारबाही अघि बढिसकेपछि पनि अन्तिम सुनुवाइ गर्दै ऐनका केही महत्त्वपूर्ण दफा बदर घोषित गरिदियो, जसका कारण ऐन, आयोग र आयोगका काम–कारबाही अपांग बने । सो आदेशउपर सरकार तथा दलहरूको समेत चित्त नबुझ्दा सर्वोच्च अदालतमा विचाराधीन अवस्थामा छ ।
यो कुरालाई विचार गर्दा सरकारसामु अदालतको आदेश पुनरावलोकन गर्ने वा अदालतको आदेशबमोजिम कानुन संशोधन गर्ने भन्ने दुई विकल्प थिए । नौबँुदेले कानुन संशोधन गर्ने दोस्रो विकल्प रोज्यो । कानुनको संशोधन गर्ने दोस्रो विकल्पले अदालतको फैसलाले बदर गरिदिएका ऐनका प्रावधानलाई हटाउने काम गर्ला । यसो गर्दा आयोगहरू मेलमिलाप गराउने अधिकारबाट वञ्चित हुने निश्चित छ । आयोगको नाम मेलमिलाप हुने तर त्यही काम गर्न अदालतको आदेशका कारणले नपाइने हो भने तलब–भत्ता पचाउनेबाहेक सही अर्थमा बाँकी के रह्यो र ? नौबुँदेले यही विकल्प रोज्यो जुन शान्ति–सम्झौताका दृष्टिले सर्वथा गल्ती भयो । यद्यपि, यसका बारेमा होहल्ला बढी नै भएको छ । जो बुझिनसक्नु पनि छ । शान्ति सम्झौताको मर्मबमोजिम ऐन–कानुन निर्माण गर्ने हो भने कानुनको संशोधनबाट पर्याप्त हुँदैन । संविधान नै संशोधन गर्न जरुरी छ । यसतर्फ दलहरूको रुचि वा ध्यान दुवै देखिएन ।
द्वन्द्वकालमा जनसत्ताले गरेका जग्गा रजिस्ट्ेरसनको वैधताको प्रश्न अर्को बल्झिएको प्रश्न हो । प्रश्न यसलाई वैधता दिने कि नदिनेमा होइन । वैधता व्यवहारत: पाइनैसकेका छन् । तिनलाई कानुनी मान्यता प्रदान गर्नुको अर्को कुनै विकल्प छैन । तर, प्रश्न राजस्व लिएर कि नलिई भन्ने मात्रै हो । जुन कुरा यो सम्झौतामा उल्लेख गरिएकै छैन । यही विषय कार्यान्वयन गर्न खोजेकै थियो भने मुख नमिलेको कुरा राजस्वको थियो, सो कुरा उल्लेख गर्न पथ्र्याे ।
सहिद बेपत्तालाई राहत दिने कुराको समाधान गर्न कुनै सम्झौता गर्न पनि पर्दैन र सम्झौतामा लेख्नै पर्दैन । नलेखीकनै पीडित नभएका थुप्रै मानिसले राहत पाएका छन् । राहत दिने नै भए लेख्न पर्दैन, जो कुरा हिजो शान्ति–सम्झौता अन्तरिम संविधान र पटक–पटकका सम्झौतामा उल्लेख भएकै थिए तर कार्यान्वयन भएन । प्रधानमन्त्री महिनामा करोडौँ बाँड्छन्, यसरी नै गृहमन्त्री लेखापरीक्षण नहुने करोडौँ रकम महिनामा चलाउँछन् । तर, सहिद र बेपत्ताको भागमा पर्दैन । यसअघिका सरकारले बहिर्गमित लडाकुलाई समेत दुई लाख र बेपत्ता सहिद परिवारलाई दश लाखसम्म दिने निर्णय गरेको थियो, त्यही निर्णय कार्यान्वयन गरे मात्रै पनि हुने थियो । त्यो पनि गर्ने तत्परता छैन, तर बुँदामाथि बुँदा थपिएको छ, कार्यान्वयनको कुनै सुनिश्चितता छैन ।
मुद्दा फिर्ता लिने कुरा शान्ति–सम्झौतामा उल्लेख भएका कुरा हुन् । यो झन्डै एक दशक टिकेको अन्तरिम संविधानमा लेखिएको कुरा थियो । दलहरूका पटक–पटकका प्रतिबद्धता थिए । यही सरकार बन्दाका बखतको सम्झौतामा पनि यही कुरा उल्लेख भएकै थियो तर गरिएन । गर्न कसले रोक्यो जवाफ छैन । सम्झौतामा उल्लेख नभएका कारणले बाधा पर्‍यो ? त्यो पनि होइन । अब नौबुँदेमा लेखिएपछि भइहाल्छ ? त्यो पनि लाग्दैन । त्यसैले यो विषय लेख्ने होइन, गर्ने विषय हो । जब गर्ने विषय लेख्न थालियो भने बुझे हुन्छ, यो गर्नका लागि लेखिएको हुँदै होइन । यदि त्यसो होइन भने सात–सात महिना यो विषयमा गृह मन्त्रालयले कुर्न आवश्यक थिएन ।
शान्ति–सम्झौताको मर्म र भावनाबमोजिम काम गर्ने हो भने नौबुँदे सम्झौता वा अरू कुनै पनि सम्झौता जरुरी पर्दैन, जरुरी थिएन, जरुरी हुने छैन । गर्नै नपर्ने सम्झौता गरिएको छ । जो गर्न होइन, देखाउन मात्रै हो भन्ने त प्रस्ट देखिएकै छ । कथंकदाचित कार्यान्वयन हुने नै भयो भने पनि शान्ति–सम्झौताको मर्मअनुसार कार्यान्वयन होस् भन्ने चाहना राख्नेहरूले इच्छाएको परिणाम होइन, सो को विपरीत परिणाम आओस् भन्ने चाहना राख्नेहरूको इच्छा पूरा हुनेछ । तर, यहाँ शान्ति–सम्झौताका पक्षधर सम्झौताको पक्षमा र शान्ति–सम्झौताको मर्म बिर्सनेहरू नौबुँदेको विपक्षमा लागेको देखियो । यो भने अनौठो भएको छ । सत्ताधारीलाई थाहा हुनुपर्ने हो, विस्तृत शान्ति–सम्झौताको मर्मविपरीत अदालतले बेपत्ता तथा सत्य निरूपण ऐनका केही महत्त्वपूर्ण प्रावधान बदर घोषित गरिदिएका कारण पूर्ववर्ती सरकारले नै चित्त नबुझाएर पुनरावलोकनको निवेदन हालेको छ । शान्ति–सम्झौताका पक्षपाती त सोको पुनरावलोकनको पक्षमा उभिनुपर्ने थियो । तर, यसको ठीकविपरीत कानुन संशोधनको बाटो रोज्न पुगेको देखियो । जुन विकल्पले संक्रमणकालीन न्यायको मर्मअनुसार होइन, फौजदारी न्यायको मान्यताअनुसार विषयलाई पक्षपोषण गर्नेछ । यसो गर्दा द्वन्द्वकालीन घटनालाई अपराधीकरण गर्ने मार्ग पकड्नेछ । सम्झौताकारीहरूको यो आशय होइन भने नौबुँदे गलत छ । यसले विस्तृत शान्ति–सम्झौताको मर्म पकड्न सक्नेछैन ।
फेरि पनि संक्रमणकालीन न्यायको मूल मर्म सत्यको अन्वेषण गरी तथ्य स्थापित गर्ने, पीडितलाई परिपूरण भराउने, आइन्दा यस्तो नहोस् भन्ने कुराको सुनिश्चितता गर्ने र संस्थागत सुधार गर्ने गरी जम्मा चार खम्बा हुन् । यी चार खम्बाबारे जानकार मानिस शंकैशंकाले छट्पटाएका छन् भने संक्रमणकालीन न्यायबारे बेवास्ता गर्ने मूर्खहरू यसैलाई बार्गेनिङ गर्ने अस्त्रका रूपमा दुरुपयोग गर्दै आत्मविश्वासका साथ अघि बढिरहेका छन् । यसैको पछि–पछि मानिस या त विभाजित छन्, या भावनामा बगेका छन् । तब संक्रमणकालीन न्याय नेपालको सन्दर्भमा नराम्ररी अलमलिएको छ ।