
﻿नेपाली कांग्रेसले बाइस वर्षपछि गैरकोइरालाको नेतृत्व पाएको छ । नेपालको लोकतान्त्रिक राजनीतिमा वंशपरम्पराको मियो मानिएका कोइरालाहरूको नियन्त्रणबाट नेपाली कांग्रेसको राजनीति शेरबहादुर देउवामा स्थानान्तरण भएको छ । तैपनि देउवाका हातमा पूरै कांग्रेसको नेतृत्व भने आएको छैन । बिपी कोइरालाका कनिष्ठ सुपुत्र डा. शशांक कोइराला महामन्त्रीका रूपमा निर्वाचित भएको हुनाले कोइराला वंशको पकड र प्रभावलाई देउवाले कुनै पनि अर्थमा उपेक्षा गर्नु असम्भव हुनेछ । रामचन्द्र पौडेललाई मध्यावधिको विश्राम चौतारो जस्तो बनाउने प्रयास असफल भए पनि कोइराला परिवारका तीन व्यक्तित्वको सामूहिक प्रभावका रूपमा डा. शशांकको विजयले देउवालाई आफूखुसी निर्णय गर्न छुट दिनेछैन । कोइरालाहरूका लागि रामचन्द्रको हारको कुनै महत्त्व किन छैन भने शशांकको विजयले नै अर्को चार वर्षपछि हुनसक्ने सभापतीय दाबीको बाटो खोलिदिएको छ । कोइराला परिवारका कुनै पनि सदस्यको व्यक्तित्व निर्माणमा पौडेल राजनीतिक सहयात्री यसै पनि थिएनन् । उनी केही समयलाई चौतारो मात्र हुने अवस्था थियो । कोइरालाहरूका लागि पौडेलको मूल्य अन्त्य भएको छ र अबका दिनमा देउवानिकट भएर वा नभएर पृथक धार बनाउने र शक्ति आर्जन गर्दै भविष्यमा पुन: बागडोरयोग्य बनाउने प्रयासमा जुट्नु उनीहरूका लागि स्वाभाविक हुनेछ । यद्यपि देउवाको सर्वाधिक निकट रहेका र राष्ट्रिय राजनीतिको एक महत्त्वपूर्ण व्यक्तित्वका रूपमा स्थापित विमलेन्द्र निधिलाई नेतृत्वको राजमार्ग बनाउनुपर्ने आवश्यकता देउवाका लागि स्पष्ट छ । प्रकाशमान सिंहको नेतृत्वको भविष्यलाई पनि देउवाले उपयुक्त बाटो खोजिदिनु अनिवार्य हुन्छ । निधि र सिंहले कोइराला परिवारका तीन मूर्ति डा. शेखर, सुजाता र डा. शशांकको जस्तो वंशबिरासतको मात्र प्रतिनिधित्व गरेका छैनन् । उनीहरू दुवैजना संघर्षको लामो शृंखलाबाट नेपालको लोकतान्त्रिक आन्दोलनमा सक्रिय छन् । त्यसमा पनि निधि ०३० को आसपासबाटै आफैँ पृथक व्यक्तित्व भएर लोकतन्त्रको मार्गमा लागेका हुन् भने सिंह ०३७ पछि मात्र राजनीतिको गोरेटोमा उत्रेका हुन् । देउवासँग उल्लेख्य मत अन्तरले पछाडि परेका भए पनि कांग्रेसमा रामचन्द्र पौडेलको योगदान पनि कम छैन । पौडेल देउवाका समवयस्क मात्र होइनन्, उनी नेपालको लोकतान्त्रिक आन्दोलनमा ०१७ यता निरन्तर समर्पित हुँदै आएका छन् । उनको गल्ती भने पनि जे भनेर अथ्र्याए पनि कोइरालाहरूको नियन्त्रणमा रहने र त्यही वंशको बिरासत थेगिदिने र आफूलाई नेतृत्वको शीर्ष बनाउने सोचमा पुगे । पहिलेका दिनमा यस पंक्तिकारले पौडेल कोइराला वंशको लहरोमा यात्रा गरिरहेका हुनाले उनी सुशीलपछिको लहरमा रहेको विश्लेषण गर्दा निकै चित्त दुखाएको सुनेको थिएँ । उनले आफूलाई सुशील कोइरालाको समेत प्रतिस्पर्धी बनाउन तयार रहेको बताउनु यसैको उत्तर थियो । तर, सुशील कोइरालाको पार्थिव अवसानपछि रामचन्द्र पौडेल हठात् कोइरालाहरूको बिरासत आफूमा रहेको दाबी गर्न पुगेका थिए । राजनीतिमा जे पनि हुन सक्छ । पौडेलले पनि आफूलाई जे–जसरी नाफा हुने हो, त्यही विचार गरेका हुन् । तर, अब देउवाका सामुन्ने रामचन्द्र प्रतिस्पर्धी होइनन्, उनी सहयोगी र सहयात्री मात्र हुन् । यसैकारण रामचन्द्रको स्थानलाई भोलिका दिनमा कसरी देउवाले व्यवस्थापन गर्ने हुन्, त्यो आफैँमा महत्त्वपूर्ण छ । हिजोका दिनमा शेरबहादुर देउवाको श्रीपेचजस्तो भएर रहेको वरिष्ठ नेताको पगरीले रामचन्द्रलाई विभूषित गरिँदैन होला । किनकि, यो श्रीपेचको दाबेदार गत राष्ट्रपतीय निर्वाचनमा कांग्रेसबाट बलिवेदीमा चढाइएका केबी गुरुङ उपयुक्त पात्र हुनुहुनेछ । रामहरि जोशीको सक्रियता अब छैन र रामबाबु प्रसाईंले आजको नेपाली कांग्रेसको लयविरुद्ध आफूलाई सक्रिय तुल्याउनुभएको अवस्था छ । यसरी हेर्दा केबी गुरुड एक मात्र वरिष्ठ नेताको स्थानमा उपयुक्त पात्र देखिनुहुनेछ । देउवाले आफ्ना महामन्त्रीका उम्मेदवार अर्जुननरसिंहको राजनीतिक भविष्यलाई पनि सुनिश्चित गर्नु आवश्यक हुनेछ भने कृष्णप्रसाद सिटौला र नयाँ जोश र उत्साहसाथ उदाएका गगन थापालाई समेत आफ्नो सहयोगीमा जुटाउनुपर्ने हुन्छ ।
शेरबहादुर देउवाले अनायास नेतृत्व पाएका होइनन् । उनले ०५३ सालदेखि नै गणेशमान सिंह, कृष्णप्रसाद भट्टराई र महेन्द्रनारायण निधिको वैचारिक उत्तराधिकारी भएर आफूलाई प्रस्तुत गरेका थिए । यही क्रममा सत्ताव्यूहको खेलमा परी ०५९ मा देउवाले नेपाली कांग्रेसबाट अर्को पार्टी बनाउने बाध्यता भोग्नुपरेको थियो । कोइराला परिवारको राजनीतिक अराजकतालाई निषेध गर्ने वा नियन्त्रण गर्ने अवस्था नआएपछि देउवाले यो कठोर निर्णय गरेका हुन् वा होइनन्, भविष्यमा स्पष्ट हुँदै जानेछ । तर, तत्कालीन सभापति गिरिजाप्रसाद कोइरालाले बहालवाला प्रधानमन्त्रीलाई घरमा रहेका सहयोगीलाई जसरी हेप्ने सामन्ती संस्कार देखाउँदै अनुशासनको लाठी प्रहार गरेपछि नेपाली कांग्रेस विभाजित भएको थियो । यद्यपि देउवामा सहिष्णुता वा पदीय वुभूक्षा नभएको भए र उनले त्यस्तो वुभूक्षा नदेखाएको भए नेपाली लोकतन्त्र यसरी बांगोटिंगो बाटोमा जाने थिएन । तर, नियति बलवान् हुन्छ भनेझैँ नेपाली राजनीतिको नियति पनि बांगो बाटोमा हिँड्न विवश भयो । अतीतका सबै कुरा विस्मृतिको गर्भमा पुरिएका छन् । देउवाले पुराना विषयका आधारमा नेपाली कांग्रेसको रथ हाँक्ने चेष्टा गर्नु हुँदैन भन्नेमा सचेत हुनुपर्नेछ । अबका दिनमा देउवाले मूलत: तीनवटा पक्षमा आफ्नो क्षमता देखाउनुपर्नेछ । पहिलो पक्ष हो, पार्टीको आन्तरिक व्यवस्थापनको । जसमा पार्टीलाई लोकतान्त्रिक शैली र संस्कृतिका आधारमा परिचालन गर्ने, कार्यसमितिलाई ठीक समयमै पूर्णता दिने र विभागहरूको गठन तुरुन्त गर्नु जरुरी छ । त्यसैगरी उनले आमकार्यकर्ता मात्र होइन, आमनागरिकको समेत सहभागिता हुने गरी राष्ट्र, राष्ट्रियता, गणतन्त्र, लोकतन्त्र, संघीयता, लोकतान्त्रिक संस्कृति, सामाजिक न्याय, विभेदमुक्त समाज, विकाससम्बद्ध लोकतान्त्रिक राजनीति जस्ता आवश्यक विषयमा नियमित प्रशिक्षण, कार्यकर्ताबीच नियमित सम्पर्कको विकास गर्नु पनि आवश्यक छ । देउवाले अबका दिनमा नारायणस्थानको साटो नियमित सानेपास्थित पार्टी कार्यालयलाई नै पूर्णकालीन सम्पर्क स्थान बनाउनु आवश्यक छ । सचिवालयलाई दुरुस्त राख्दै पार्टीलाई हिजोका सबै धारबाट मुक्त राख्नु र जिम्मेदारीको उपयुक्त बाँडफाँड जरुरी छ । नेपाली कांग्रेसमा धेरै प्रतिभाशाली नेता यसै पाखामा रहेका थिए । कतिपयले त यसपटकको निर्वाचनमा समेत विजय हात पारेका छैनन् होला । तिनलाई पनि सही रूपमा उपयोग गर्ने, स्थान निर्धारण गर्नुपर्ने हुन्छ । त्यसका अतिरिक्त हिजोका दिनमा पार्टीसँग निकट भएर पनि भूमिकाविहीन बनाइएका अनेक बुद्धिजीवी होलान्, तिनीहरूको पनि सहयोग लिनु नेपालको लोकतान्त्रिक आन्दोलनको भविष्यका लागि उपयोगी हुनेछ । देउवाले दोस्रो पक्षलाई पनि हेर्नैपर्ने छ, त्यो हो देशमा विद्यमान प्रमुख राजनीतिक दलहरूसँगको सम्बन्ध र सहकार्य । यस विषयलाई महत्त्वका रूपमा लिनुपर्ने हुन्छ । तेस्रो विषय हो, अन्तर्राष्ट्रिय सम्बन्ध । नेपाली कांग्रेसले अन्तर्राष्ट्रिय समाजवादी र भारतीय समाजवादीबाहेक कसैसँग पनि भ्रातृवत् सम्बन्ध राखेको छैन । अबका दिनमा यस विषयलाई पनि गम्भीरतापूर्वक लिनुपर्ने हुन्छ । अहिलेलाई देउवाका लागि यत्ति नै । कार्यकालको सफलताको हार्दिक शुभकामना †