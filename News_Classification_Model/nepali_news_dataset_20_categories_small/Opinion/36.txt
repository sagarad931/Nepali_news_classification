
﻿सन्तोष भुसाल
वि सं.०१५ सालमा नयाँ संविधान जारी भएपछिको संसदबाट निर्वाचित प्रधानमन्त्री वीपी कोइराला हुन् भने  ०७२ मा नयाँ संविधान जारी भएपछिको संसदबाट निर्वाचित प्रधानमन्त्री हुन् केपी ओली । वीपीदेखि केपीसम्मका प्रधानमन्त्रीहरुको भाषण र साशन शैलीमा समरुपता देखिन्छ । भनाइ र गराइको शैलीमा पनि समरुपता देखिन्छ । वीचका प्रधानमन्त्रीहरुलाई खासै महत्व दिएको पाइँदैन । तर, यी दुई छेउका दुई प्रधानमन्त्रीहरु वीपी र केपी भने चर्चित रहिरहने सम्भावना छ ।
एउटा समूह छ, जसले वीपी कोइरालालई आज महामानवको पगरी गुथाएर बस्छ । कारण के (?) भनेर प्रश्न गर्नेहो भने, बीपीले यसो हुनुपर्छ भन्नुभएको थियो, उसो हुनुपर्छ भन्नुभएको थियो । यसो गर्छु भन्नुभएको थियो, उसो गर्छु भन्नुभएको थियो भन्ने जवाफ आउँछ ।
अहिले केपीले बीपीको नक्कल गर्दैछन् र त्यसै कारण ओलीलाई महान् देख्नेहरुको पनि कुनै कमी छैन देशमा । तर, बीपीलाई महान् देख्ने समूह भने केपीको कटु आलोचनामा ब्यस्त छ ।
वीपी प्रधानमन्त्री छँदा उनको सरकारले कुरा मात्र गरेको तर कामको नाममा सिन्को नभांचेको भन्दै राजा महेन्द्रलाई सक्रिय भूमिकामा आएर मुलुकलाई निकाश दिन हजारौं सर्बसाधारणले राजदरबारमा बिन्ति पत्र हालेको, सडकमा वीपी सरकार बिरुद्ध लगातार जनप्रदर्शन गरिएको कुरा हामी इतिहासमा पढ्छौं ।
त्यसबेला वीपीको बचाउ गर्ने उनका कार्यकर्ता पनि सडकमै आउँथे तर तिनको तुलनामा सरकार बिरोधीको समुह ठूलो थियो । सरकार बिरोधी र बीपीका कार्यकर्ताको वीचमा झडप भएर देश दिन प्रतिदिन अशान्त बन्दै गएको कुरा पनि हामीले पढेका छौं ।
हाल केपीको साशन कालमा पनि जनतालाई आकर्षक भाषणले अल्मल्याएको अनुभूति अधिकांश जनताले गरिरहेका छन् । केपीका कार्यकर्ता भने उनलाई महान् देखिरहेका छन् र उनको बचाउमा पनि लागिरहेका छन् । त्यसबेलाका बीपीका कार्यकर्ता जस्तै ।
बीपीको पालामा जस्तै केपीको पालामा पनि सडकमा सक्रिय राजतन्त्रको पक्षमा जनप्रदर्शन हुन थालेका छन् । तर, बीपीको पालामा जति ठुलो प्रदर्शन अहिले भैसकेको छैन ।
यी दुईको साशन कालमा फरक चाहिं यो छ कि वीपीका पालामा नाकामा अवरोध गरेर कुनै आन्दोलन भएको थिएन, तर अहिले केपीको पालामा केही दलहरु नाका केन्द्रित आन्दोलन गरेर पारवहनमा अवरोध पुर्याइरहेका छन् ।
यदि अहिले राजतन्त्र फर्कियो र देशले एउटा गति लियो भने अबको ४०/५० बर्षपछि एउटा समुहले केपीले ०७२ सालमा के गरे (?) भनेर खोज्ने छैन । तर, उनका भाषण भने पढ्नेछ । र, त्यही भाषणका आधारमा केपीको देवत्वकरण गरिनेछ र एउटा समूह केपी महामानवले यसो गर्छु भन्नुभएको थियो, उसो गर्छु भन्नुभएको थियो भनेर फोटो पुज्नेछ ।
यसकारण बिपी र केपी नेपालमा चर्चामा रहिरहने सम्भावना प्रबल छ ।