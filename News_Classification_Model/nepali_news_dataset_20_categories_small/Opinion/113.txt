
﻿परराष्ट्र मामिला सञ्चालन, संरचना र व्यक्तित्वको नालिबेलीपूर्वपरराष्ट्रसचिव तथा जापान र जर्मनीका लागि पूर्वराजदूत डा. मदनकुमार भट्टराई हाल राष्ट्रपति विद्यादेवी भण्डारीका परराष्ट्र तथा कूटनीतिक मामिला विज्ञ नियुक्ति भएका छन् । भट्टराई नेपालको वैदेशिक सम्बन्ध, परराष्ट्र सञ्चालनका अनुभवी र ज्ञाता मानिन्छन् । राष्ट्रपति कार्यालयमा नियुक्त हुनुअघि भट्टराईले नयाँ पत्रिकाका पर्शुराम काफ्लेसँग नेपालको परराष्ट्र सञ्चालन, परराष्ट्र संरचना र संलग्न व्यक्तित्वबारे विस्तृतमा बताए :
नेपालको इतिहासमा परराष्ट्र मामिला हेर्ने व्यक्ति पढेलेखेको, बुझेको, गुड लुक भएको, अनुहार राम्रो भएको, चिटिक्क, आर्थिक रूपमा सम्पन्न मात्रै योग्य हुन्थे । पृथ्वीनारायण शाहका पालामा तलब दिने चलन थिएन । त्यो वेला संसारकै परम्परा यही थियो ।
पृथ्वीनारायणका पालामा एकीकरण, हातहतियार, सन्धि–सम्बन्ध मुख्य विषय थिए । त्यसको अध्ययन गर्ने ज्योतिषी हुन्थे । उनीहरू बस्ने कोठालाई जैसीकोठा भनियो, जसले विदेश मामिला हेथ्र्यो । रणबहादुर शाहका पालामा भीमसेन थापाको उदय भयो । त्यो वेला संसारमा ब्रिटिस साम्राज्यको जगजगी बढेको थियो । भारतमा इस्ट इन्डिया कम्पनीले शासन गरिरहेको थियो । ब्रिटिससँग संवाद गर्न अंग्रेजी, नेपाली र विशेषत: फारसी (पर्सियन) भाषा जान्ने मानिस आवश्यक थियो । त्यसवेला नेपालबाटै भारतमा बसाइँ सरेका तर पर्सियन भाषामा पोख्त मानिसलाई मुन्सी भनेर ल्याइयो र अड्डाको नाम मुन्सीखाना राखियो । मुन्सीखाना ठूलो अड्डा भयो । त्यसकै एकाइका रूपमा जैसीकोठा रह्यो ।
मुन्सीखानाको सुरुवातसँगै प्रधानमन्त्री भीमसेन थापाले लक्ष्मीदाससिंह प्रधानलाई प्रमुख बनाए । उनीमातहत परराष्ट्र मामिला सञ्चालन हुन्थ्यो । सन् १८०८ देखि १९५० सम्म मुन्सीहरूको एकछत्र प्रभाव रह्यो । करिब १४० वर्ष ६ जना मुन्सीले परराष्ट्रको काम सम्हाले । लक्ष्मीदाससिंह प्रधानले भीमसेन थापादेखि जंगबहादुरका पालासम्म परराष्ट्र मामिला हेरे । उनलाई अमिरमुन्सी सुब्बा भनियो । उनीपछि मुन्सी खरदार ज्ञानमानसिंह प्रधान आए, जो एक महिनामै परलोक भए । त्यसपछि मुन्सी सुब्बा गुणमानसिंह प्रधान भए । त्यसपछि काजी बलमानसिंह प्रधान, उनका छोरा बडाकाजी मरिचिमानसिंह प्रधान, मरिचिमानका छोरा सरदार नगेन्द्रमानसिंह प्रधान भए । बलमानसिंह, मरिचिमान र नगेन्द्रमानले मात्रै कुल ७५ वर्ष काम गरे । नगेन्द्रमानसँग मैले भेट्ने मौका पाएँ ।
जंगबहादुरका पालामा मुन्सी अड्डामा फेरबदल भयो । उनले ब्रिटिस भारत हेर्ने बेग्लै एकाइ बनाए । मुन्सी कप्तान भन्ने अर्को एकाइ थपे । त्यो पछि चिफ अफ प्रोटोकल (शिष्टाचार महापाल) भयो । जैसीकोठाले तिब्बत, चीन र मुस्ताङ मामिला हेथ्र्यो ।
बेलायतसँग खास सम्बन्ध
नेपाल र बेलायतबीच दौत्य सम्बन्ध सन् १८०१ मा सुरु भयो । त्यसवेला नेपालका राजा र इस्ट इन्डिया कम्पनीबीच भएको सन्धिका आधारमा दुई देशबीच वकिल (दूत) हरूको आदान–प्रदान हुने भनियो । १८०२ मा बेलायती राजदूत क्याप्टेन नक्स आएर काठमाडौं बस्न थाले । उनी ११ महिना बसेर १८०३ मा बेलायत फर्किए । तथापि, बेलायती मिसन कायमै थियो । १८०४ मा बेलायतले नेपालसँग गरेको १८०१ को सन्धि खारेज गर्‍यो ।
सुगौली सन्धि (१८१६) पछि बेलायती दूत नेपालमा स्थायी रूपमा बस्न थाले । उनले नुवाकोट दरबारमा गएर राजा गिर्वाणयुद्ध वीरविक्रम शाहलाई ओहोदाको प्रमाणपत्र पेस गरे ।
जंगबहादुर सत्तामा आउँदा बेलायती दूत बस्न थालेको ३० वर्ष भइसकेको थियो । उनले एउटा कार्यालय ब्रिटिस मिसन अगाडि राखिदिए । ब्रिटिसको सहयोग र उसलाई सहजीकरण गर्न भनियो । तर, कार्यालयको काम बेलायतीहरूको गतिविधि निगरानी गर्ने थियो । मुन्सी कप्तानको कार्यालय ब्रिटिस मिसनकै लाइनमा राखियो ।
शक्तिशाली भयो मुन्सीखाना
चन्द्रशमशेर सत्तामा आएपछि मुन्सीखानामा अमिनी गोस्वारा र सीमा सर्भे गरी दुई शाखा थपिए । अमिनीको काम देशभित्र सीमानक्सा हेर्ने, बाहिर पनि सीमा सर्भे गर्ने थियो । यसप्रकार मुन्सीखाना थप बलियो भयो ।
जुद्धशमशेरका पालामा मुन्सीखानाको नाम बदलियो र भयो– डिपार्टमेन्ट अफ फरेन अफेयर्स (परराष्ट्र मामिला विभाग) । अहिले सेनाको हेडक्वार्टर रहेको ठाउँ (भद्रकाली)मा कार्यालय राखियो । २००७ सालसम्म उक्त कार्यालय त्यहीँ थियो । मातृकाबाबु (मातृकाप्रसाद कोइराला)को पालामा कार्यालयहरूको पुनर्संरचना गर्ने क्रममा त्यहाँबाट परराष्ट्र कार्यालय (नाम अर्कै)पनि सारियो ।
चन्द्रशमशेरका पालामा परराष्ट्र मामिला हेर्ने मानिसलाई डाइरेक्टर जनरल (महानिर्देशक) भनियो । सेतो बाघ उपन्यासमा नै जंगबहादुरले कुरा गर्दा वीरशमशेरतिर हेरे, पद्मजंगतिर हेरे भनिएको छ किनभने जंगबहादुरलाई अंग्रेजी आउँदैनथ्यो । बबरजंग, रणवीरजंग, वीरशमशेर, चन्द्रशमशेर, खड्ग शमशेरले पढेका थिए । पढेका मानिसले ब्रिटिस राजदूतसँग समन्वय गर्ने काम गर्थे ।
बेलायती दूतावासलाई सुरुदेखि १९२० सम्म ब्रिटिस रेजिडेन्सी भनिन्थ्यो । त्यसपछि लिगेसन भनियो । त्योसँग जोडिएको पोस्ट अफिस थियो । हेर्दा हुलाक अड्डाजस्तो थियो, तर त्यो सामान्य थिएन । ब्रिटिस राजदूत हुलाक अड्डाका पनि हाकिम थिए । ब्रयान हड्सनजस्ता व्यक्ति पनि हुलाकका हाकिम भए । उनी डेपुटी, एसिस्टेन्ट हुँदै फुल रेजिडेन्ट हुँदा हुलाकको पनि हाकिम भएका थिए । नेपालको विश्वसँग गर्ने सबै सञ्चार त्यही हुलाक अड्डाबाट हुन्थ्यो । हुलाकबाट आएका कागजपत्र, पत्रिका सबै बटुलेर राणा प्रधानमन्त्रीलाई सुनाउने बेग्लै मानिस नियुक्त भएका हुन्थे । त्यही सुनाउने मानिस अहिलेका परराष्ट्र सल्लाहकार हैसियतमा हुन्थे तर उनीहरू धेरै नै शक्तिशाली हुन्थे ।
पद्मशमशेरलाई पत्रिका सुनाउँथे ऋषिकेश
पद्मशमशेरका पालामा छापा सुनाउने पेसामा ऋषिकेश शाह, सूर्यप्रसाद उपाध्याय, शारदाप्रसाद उपाध्यायलगायतले जागिर खाएका थिए । त्यो वेला एमए पास गरेका, अंग्रेजी जानेका मानिसको काम यही थियो । ब्रिटिस इन्डियन दूतावासबाट अखबार ल्याउने, पढ्ने र त्यसको सार राणा प्रधानमन्त्रीलाई सुनाउने मानिस कम शक्तिशाली थिए ? दिनको एकपटक महाराजालाई भेटेर पत्रिका सुनाउने काम त्यो वेला ठूलो थियो । विदेशमा भएका गतिविधि बताउन सक्ने मानिस महाराजको विश्वासिलो हुने भयो, उसले आफ्नो कुरा पनि पूरा गर्ने भयो ।
साहित्यकार कृष्णचन्द्रसिंह प्रधानले मलाई एक दिन भन्नुभयो कि २००७ सालको प्रजातन्त्रपछि उहाँ पासपोर्ट (राहदानी) माग्न प्रधानमन्त्री मोहन शमशेरकहाँ गए । उनी लक्ष्मी निवास (अहिले सेनाको भैरवनाथ गण) पुग्दा एकजना मानिस ठूलो स्वरमा बोल्दै रहेछ, ‘बेलायतमा यस्तो भएछ, जर्मनीमा यस्तो भएछ, फलानो ठाउँमा यस्तो भएछ ।’ एक्लै मानिस किन कराएको हो भनेर उनले बुझ्दा थाहा भयो, मोहन शमशेरलाई दिसा गर्न लामो समय लाग्ने रहेछ । उनी भित्र दिसा गरिरहेका रहेछन्, बाहिरबाट उनलाई अन्तर्राष्ट्रिय जगत्को रिपोर्टिङ गराइएको रहेछ ।
चन्द्रशमशेरका पालामा डाइरेक्टर जनरल फर फरेन अफेयर्स पद सिर्जना गरियो । अहिले तुलना गर्दा उनी परराष्ट्रमन्त्रीसरहका थिए तर शक्ति त कतिकति ? प्रधानमन्त्रीको सबैभन्दा विश्वासिलो मानिस, छोरा, भतिजा वा जोसुकै हुन्, जसले जे पनि निर्णय गर्ने–गराउने क्षमता राख्थे । डाइरेक्टर जनरलमा केशवशमशेर, बहादुरशमशेर, कृष्णशमशेर, विजयशमशेर, शारदाशमशेर पनि भए ।
नेहरु र चाउएनले रोजेको परराष्ट्र
२००७ सालको नेपालको परिवर्तनका समयमा भारत र चीन दुवै परिवर्तन भए । हामीकहाँ १९५१ मा प्रजातन्त्र आयो । १९४७ मा भारत स्वतन्त्र भयो, १९४९ मा चीनको शासन पद्धति परिवर्तन भयो । हामी छिमेकी सँगसँगै परिवर्तन भएका हौँ । भारत र चीनका प्रधानमन्त्रीहरू बेग्लै राजनीतिक प्रणालीबाट आए पनि उनीहरू अत्यन्तै प्रभावशाली थिए र दुवैले आफूलाई परराष्ट्र मामिलाका विज्ञ नै दाबी गर्थे । चाउ एन लाईले सुरुका सात–आठ वर्षसम्म परराष्ट्र मन्त्रालय छाडेनन्, नेहरुले बाँचुन्जेल विदेश मन्त्रालय छाडेनन् । त्यसको असर नेपालमा पनि पर्‍यो ।
नेपालको परराष्ट्र मन्त्रालयका लागि पाल्पा उल्लेखनीय छ । नेपालमा परराष्ट्रमन्त्री भन्ने पदको सुरुवात पाल्पाबाट भएको छ । रुद्रशमशेरलाई पाल्पामा निर्वासनका लागि काठमाडौंबाट खेदिएपछि उनले बेग्लै सरकार बनाए । पाल्पा क्रान्तिकारी सरकारले काशीनाथ गौतमलाई प्रधानमन्त्री बनायो । शिक्षामन्त्री भइन् कुमारी तरुलता भट्टराई (उनले पछि डा. केशरजंग रायमाझीसँग विवाह गरिन्) । जगतबहादुर जोशी परराष्ट्रमन्त्री भए । भलै त्यो सरकार कुनै कामयाबी भएन तर सांकेतिक रूपमा परराष्ट्रमन्त्री त्यसरी तोकिएको पहिलो हो ।
२००७ सालको परिवर्तनपछि मोहनशमशेरको पद सरकारी सूचनामा लेखिएको छ– श्री ३ महाराज मोहनशमशेर, प्राइम मिनिस्टर र परराष्ट्रमन्त्री ।’ २००७ सालपछिका परराष्ट्रमन्त्री उनी नै हुन् ।
उनीपछि मातृकाप्रसाद कोइरालाले परराष्ट्र मन्त्रालय चलाए । पछि डिल्लीरमण रेग्मीलाई दिए । बिपी कोइराला पनि परराष्ट्रमन्त्री भए । कीर्तिनिधि विष्ट लामो समय परराष्ट्रमन्त्री भए, डा. तुलसी गिरी पनि भए । डा. गिरीलाई बिपीले परराष्ट्र उपमन्त्री बनाएर लगत्तै परराष्ट्रमन्त्री बनाए अनि तुरुन्तै हटाए ।
नेहरुले भनेका छन्, ‘मलाई प्रधानमन्त्री पदमा खास रुचि छैन । म पहिले नै छाडिसक्थेँ । तर, परराष्ट्रमा मेरो रुचि छ । मैले यसमा धेरै जानेको, बुझेको र अनुभव हासिल गरेको हुनाले परराष्ट्र मन्त्रालयमा बस्नका लागि प्रधानमन्त्रीमा बसेको हुँ ।’
परराष्ट्रसचिवहरूको नालिबेली
१९४८ मा मोहनशमशेरले फ्रान्स, ब्राजिललगायत देशसँग सम्पर्क बढाए । उनले मुन्सीखानालाई आधुनिकीकरण गरे । त्रिचन्द्र कलेजका प्रिन्सिपल सरदार नरेन्द्रमणि आचार्य दीक्षित (लामो समय प्रोफेसर, बेलायतस्थित नेपाली दूतावासमा सेकेन्ड सेक्रेटरी भएर आएका, नेपालमा पब्लिसिटी डिपार्टमेन्टका चिफ)लाई मुन्सीखानाका संयुक्त हाकिम बनाइदिए । उनी २००७ सालपछिका पहिलो परराष्ट्र सचिव मानिन्छन् ।
नरेन्द्रमणिपछि प्रोफेसर रामप्रसाद मानन्धर परराष्ट्र सचिव भए । उनी कक्षा १ देखि एमएसम्म सधैँ प्रथम थिए । एक वर्षपछि मानन्धरलाई हटाएर सौभाग्यजंग थापालाई परराष्ट्र सचिव बनाइयो । उनी रक्षासचिवबाट तेस्रो परराष्ट्र सचिव हुन आए । त्यसपछि नरप्रतापशमशेर थापा आए । उनी २७ वर्षको उमेरमा परराष्ट्र सचिव भए । २०१७ सालको परिवर्तनपछि प्रशासनिक पुनर्गठनका समयमा उनलाई अतिरिक्त समूहमा राखियो । पछि दिल्लीका लागि राजदूत रहेका वेला अगस्ट १, १९६२ मा ढोरपाटनमा भएको जहाज दुर्घटनामा निधन भयो ।
१९६१ मा नरप्रतापका गुरु प्रोफेसर यदुनाथ खनाल परराष्ट्र सचिव भए । खनाललाई राजा महेन्द्रले १० वर्ष परराष्ट्र सचिव बनाउन ल्याएका थिए । तर, खनाल आएको डेढ वर्षमै नरप्रतापको निधन भएपछि राजा महेन्द्रले खनाललाई दिल्ली पठाए । साढे चार वर्ष दिल्लीमा राजदूत भएर फर्केपछि खनाल फेरि परराष्ट्र सचिव भए । खनालजी दिल्ली गएका वेला पदमबहादुर खत्री परराष्ट्र सचिव भए । मातृका बाबु (मातृकाप्रसाद कोइराला) अमेरिकाको राजदूतबाट दुई वर्षमै फर्केपछि अमेरिकामा राजदूत भएर खत्री गए । त्यसपछि रुसबाट झरेन्द्रनारायण सिंह आएर परराष्ट्र सचिव भए । खनालजी कार्यकाल सकिएर फर्किएपछि झरेन्द्र राजदूतका रूपमा दिल्ली गए भने खनालजी फेरि परराष्ट्र सचिव भए । खनालजी दोहोर्‍याएर सचिव भए ।
खनालपछि जापानका लागि राजदूत भरतराज राजभण्डारी सचिव भए । राजभण्डारी बर्मामा राजदूत भएर गएपछि अमेरिकाबाट फर्केर पदमबहादुर खत्री फेरि परराष्ट्र सचिव भए । यसरी यदुनाथ खनाल र खत्री दुईजना दुईपटक सचिव भए । खत्री परराष्ट्रमन्त्रीसमेत भए, खनालजी परराष्ट्र मन्त्रालयको विशेष सल्लाहकार भए ।
त्यसपछि उद्धवदेव भट्ट परराष्ट्र सचिव भए, जोसँग मैले काम गर्ने मौका पाएँ । भट्टपछि जगदीशशमशेर, विश्व प्रधान परराष्ट्र सचिव भए । त्यसपछि नरेन्द्रविक्रम शाह झन्डै सात वर्ष परराष्ट्र सचिव भए । उनी राजा ज्ञानेन्द्रको प्रत्यक्ष शासनकालमा मन्त्री भए ।
गिरिजाबाबुले निजामती सेवामा ३० वर्षे र २० वर्षे नियम लगाएपछि परराष्ट्रको नेतृत्व खाली भयो । रुसमा राजदूत रहेका यादवकान्त सिलवाललाई करारमा सचिव बनाइयो । एक वर्षपछि नै उनी सार्कको महासचिव भएर गएपछि केदारभक्त श्रेष्ठ सचिव भए । त्यसपछि क्रमश: कुमारप्रसाद ज्ञवाली, मुरारीराज शर्मा, नारायणशमशेर थापा, मधुरमण आचार्य, ज्ञानचन्द्र आचार्य, म आफैँ, दुर्गाप्रसाद भट्टराई, अर्जुन थापा सचिव भए । अहिले शंकरदाश बैरागी परराष्ट्र सचिव छन् । सबैभन्दा कम समय अर्जुन थापा र कुमार ज्ञवाली बसे, नरेन्द्रविक्रम शाह सबैभन्दा लामो अवधि बसे ।
सन् १९७१ मा बनेको बंगलादेशमा २५ जना परराष्ट्र सचिव भइसके । भारतमा ३० जना, पाकिस्तानमा २८ जना भए । १९४८ देखि हालसम्म हामीकहाँ भर्खर २५ जना परराष्ट्र सचिव भएका छन् । दुईजना एकपटक दोहोर्‍याएको गन्ती गर्दा २३ जना परराष्ट्र सचिव भएका छन् ।
पाकिस्तानका मोहम्मद इकरामुल्लाह दुईपटक परराष्ट्र सचिव भए । उनका भाइ मोहम्मद हिदयतुल्लाह भारतका प्रधानन्यायाधीश हुँदै उपराष्ट्रपति भए । भारत र पाकिस्तान विभाजनपछि कोही कता, कोही कता लागे । बंगलादेशमा फकरउद्दिन अहम्मद पनि दुईपटक परराष्ट्र सचिव भएका छन् । छिमेकमा गज्जब भएको छ ।
झरेन्द्रनारायणको बेग्लै कथा