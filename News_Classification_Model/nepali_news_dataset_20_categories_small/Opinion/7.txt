
﻿मधेसमा झन्डै चार महिनादेखि आन्दोलन छ । संविधानसभाद्वारा निर्मित संविधानले मधेसको चित्त बुझाउन सकेन । के विषयले चित्त बुझाउन सकेन भन्ने कुरोको छिनोफानो अझै लाग्न सकेन । पटक–पटक वार्ता, बैठक आन्दोलनकारी र सरकारका माझमा कहिले आन्दोलनकारी र विभिन्न दलका माझमा हुँदै आउँदा पनि सिंगो नेपालले मधेसका आन्दोलनकारीको माग के हो भन्ने बुझ्न सकेन । राज्य व्यवस्थामा समावेशी सहभागिताको खोजीलाई अनुचित मान्न सकिँदैन । त्यसैगरी समानुपातिक रूपमा जनसंख्याका आधारमा प्रतिनिधित्व निर्धारण गर्ने विषय पनि जायज होइन भन्न सकिँदैन । तर, यी दुई विषयलाई सम्बोधन गर्ने गरी संविधान संशोधनको अहिले गरिएको प्रस्तावले अधिकांश मधेसबाट प्रतिनिधित्व गर्ने सांसदहरू जो आन्दोलनमा छैनन् र पनि विभिन्न पार्टीसँग सम्बद्ध छन्, उनीहरूको मागलाई भने पूरा गरेको छ । आन्दोलनकारीको माग यसभन्दा पृथक् हेर्ने हो भने सीमांकनको सुनिश्चितता त्यो पनि उनीहरूले चाहेजस्तो नभएसम्म आन्दोलन रोकिँदैन ।
आन्दोलनको असर मधेस, राजधानी र नेपालका पहाडी भूखण्ड सर्वत्र देख्न सकिन्छ । अत्यावश्यक वस्तुको आपूर्ति असहज छ । नेपालले कहिल्यै नभोगेको चरम कालोबजारीको यातनाबाट समाज आक्रान्त छ, अस्पतालहरू औषधिविहीन भएका छन्, ६० प्रतिशत भारतीय बजारमा आश्रित नेपालको औषधि आपूर्ति नाकाबन्दीका कारण धेरै हदसम्म रोकिएको छ । इन्धनको अभावको कुरा गर्नैपरेन । सिंगो मुलुकका उद्योगधन्दा ठप्प छन् । निर्माण सामग्रीको आपूर्ति भएको छैन । कृषि क्षेत्रले मागेअनुसारको बिउ–बिजनको शुलभता छैन । मुलुकको समग्र अर्थतन्त्र ऋणात्मक दिशामा उन्मुख छ । सरकार रमितेको भूमिकामा बसेको या यही स्थितिलाई लम्ब्याउन उद्यत रहेको देखिन्छ । यस्तो अस्तव्यस्तता नेपालको इतिहासमा सायद यसअघि कहिल्यै देखिएको थिएन । बातैपिच्छे भारतीय नाकाबन्दीको प्रसंग उठाउँदै यो सम्पूर्ण अस्तव्यस्तताका लागि नाकाबन्दी नै दोषी हो भनेर सधैँ एउटै रटान लगाएर खोक्रो राष्ट्रवादको प्रचारात्मक भाषणले राज्य व्यवस्थालाई सधैँ कुनै कारणको बन्दी बनाएर राख्नुलाई नै आफ्नो सफलता ठान्ने सरकारले सोच्नुपर्ने हुन्छ– उसका शासनका दिन अब उल्टोतिरबाट गन्न सुरु भइसकेको छ । नाकाबन्दी होस् या आन्दोलन यसको तार्किक र यथोचित सम्बोधन गर्न नसक्ने सरकारले आफू शासनमा बसिरहने औचित्य स्वभावत: हराउँदै जान्छ । विदेशीका कारणले पो त हामी यो अवस्थामा पुगेका हौँ भनेर जनता सधैँ शान्त भएर बस्न सक्दैन । उसको रोजिरोटी, दैनिकी स्वाभाविक रूपमा सञ्चालन हुनका लागि यदि सरकार सक्षम छैन भने सरकारले आत्मसमर्पण गरोस् आफ्नो असफलता देखाउँदै र अर्को विकल्पमा जान सहज होस् भनेर कसैले सोच्छ भने त्यो अति हो भन्नु हुँदैन । सरकारले भने अफ्नो आयु लम्ब्याउन मन्त्रीमण्डलमा मन्त्रीहरूको संख्या थप्नेबाहेक अरू केही गरेको देखिँदैन ।
भारतीय पक्षसमेत जानेर–नजानेर केही दिन मधेस आन्दोलनको हिमायतीका रूपमा प्रस्तुत भए पनि त्यो लामो चल्न सक्ने कुरो थिएन र कुनै सम्प्रदाय विशेषले उठाएको आन्दोलनको समर्थकका रूपमा उभिएर दुई देशबीचको सम्बन्धलाई नै चकनाचुर हुने गरेर कुनै त्यस्तो अडानमा बसिरहन सक्ने स्थिति पनि थिएन । बिस्तारै उसलाई यसको यथार्थबोध भएको पनि हुनुपर्छ । उसले परोक्ष रूपमा आन्दोलनसित आफ्नो संलग्नताबाट आफूलाई मुक्त गर्न खोजेको स्पष्ट देख्न सकिन्छ ।
उता मधेस आन्दोलन भनिएको आन्दोलन कति सिंगो मधेसको हो, कति मुख्य चार दलका नेताहरूको हो छुट्याउनुपर्ने अवस्था छ । कहिले अन्तरिम संविधान र त्यसअघिका मधेस आन्दोलन र सरकारबीचको सम्झौता कार्यान्वयन गर भन्ने माग उठाइन्छ भने कहिले ११ बुँदा अगाडि तेस्र्याउँदै आफ्नो मागको बटमलाइन सीमांकनसहितको संघीयतामा मुलुकलाई संविधानले सम्बोधन गरोस् भन्ने देखिन्छ । आन्दोलनको सुरुवात थारूबहुल कैलालीमा प्रहरी र नाबालकको हत्याबाट सुरु भएको देखिन्छ । यस घटनालाई हेर्दा आन्दोलनलाई सुरुदेखि नै साम्प्रदायिक रंग दिँदै हिंसात्मक रूपमा अगाडि बढाउने आन्दोलनकारीको दुष्प्रयास ठाउँको गलत चयनका कारण सफल हुन सक्दैन । पहिले होस या अहिले, आन्दोलन मूलत: मध्यतराईको भूखण्ड र त्यहीँ आफ्नो अस्तित्व देख्ने केही मधेसकेन्द्रित दलको स्वार्थसित मात्र गाँसिएको छ भन्ने कुरो स्पष्ट भएपछि पूर्वी तराई र पश्चिमी तराई दुवैले आफूलाई आन्दोलनबाट बिस्तारै अलग गर्दै लगे । मध्यतराईका विभिन्न जिल्लामा पुलिस र सरकारी कार्यालयमाथि पेट्रोल बम, ढुंगामुढा राजमार्गमा गुडेका सवारी साधनमाथि आक्रमण, सवारी साधन जलाउनु र तस्करका नाममा निर्दोष जनतामाथि हातहतियार चलाउनेजस्ता कर्मले आन्दोलन कुन प्रकृतिको हो भन्नसमेत गाह्रो छ । जब–जब जुलुसहरू शिथिल हुन्छन्, सरकारी कार्यालयमा तोडफोड र आगजनीका घटना हुन्छन् । सुरक्षा निकायले बल प्रयोग गर्छ र त्यसैको प्रतिकारस्वरूप एक–दुई दिन अशान्त हुन्छ । जब जीवन सामान्यीकरणतिर फर्कन खोज्छ फेरि यस्तै उग्र र हिंस्रक घटना घटाइन्छन् । फेरि दोहोरो भिडन्तको अवस्था आउँछ, यसैलाई आन्दोलनको संज्ञा दिइएको छ । आन्दोलनकारीका नेता भनिनेहरू यो आन्दोलन सिंगो मधेसको हो भन्छन्, जसभित्र उनीहरूले जाने बुझेका सबै जातजाति, धर्म–सम्प्रदायको संलग्नताको दाबी गर्छन् । यथार्थ भने त्यस्तो होइन । थारूमा संविधानलाई लिएर केही हदसम्म असन्तुष्टि छ । मुसलमानमा त्यत्रो ठूलो असन्तुष्टि भएजस्तो देखिँदैन । मधेसका दलित र आदिवासी जनजातिमा पनि ठूलो असन्तुष्टि देखिएको छैन । यति हँदाहुँदै पनि सिंगो मधेस आन्दोलनमा छ भन्नु एउटा झुटलाई ढाकछोप गर्ने प्रयत्नबाहके
केही होइन ।
जे होस् आन्दोलन भएकै हो र त्यसलाई सम्बोधन गर्ने प्रयत्न पनि यसअघिकै सरकारको पालामा संविधान संशोधनको प्रस्तावलाई अगाडि लगेर सुरु गरिएको पनि हो । अझ त्यसभन्दा पनि अगाडि बढेर अहिले नेपालका राजनीतिक दल अझ बढी लचिलो हुँदै आन्दोलनलाई सम्बोधन गर्ने तत्परता देखाइरहेकै छन् । यो अर्कै कुरा हो, सरकार भने यस दिशामा उदासीन नै देखिन्छ । मधेसकेन्द्रित दलहरूको संसद्मा संख्या कम भए पनि आन्दोलनको बलमा उनीहरूले पाएको शक्तिभन्दा बढी राजनीतिक मान्यता पाएको अहिलेको अवस्था हो । अहिले पनि वार्ताबाट समाधान खोजी गर्न नसक्नुले यसै पनि पहिलेको मधेस आन्दोलनभन्दा खुम्चिएको उनीहरूको जनाधार आगामी दिनमा झनै खुम्चिन्छ भन्ने हेक्का राख्न सक्नुपर्छ । देशप्रतिको जिम्मेवारी कुनै जात या सम्प्रदायविशेषले लिनुपर्छ भन्ने होइन । नेपाली हुँ भन्ने जोकोहीले आफ्नो देशप्रतिको जिम्मेवारी सम्झनुपर्छ । त्यो मधेसको होस्, पहाडको या हिमालको यसै पनि यो एउटा यथार्थ हो, नेपाल ‘होमोजिनस’ समाज होइन र पनि एक–अर्काको सांस्कृतिक अस्तित्वलाई स्वीकार गर्दै बसेको समाज हो । यहाँ न कुनै विदेशीले कुनै संस्कृति या सम्प्रदायविशेषलाई आफूनजिकको र अरूलाई टाढाको ठानेर सिंगो नेपालसित व्यवहार गर्न सक्छ, न त देशभित्रकै कुनै समूहले अरूभन्दा आफू बढी अधिकारसम्पन्न हुँ भनेर माग गर्न नै सक्छ । अब आन्दोलनले गर्नसक्ने र दिनसक्नेको दबाब दिई नै सक्यो । माग्न मिल्नेसम्मका माग अगाडि राखि नै सक्यो । अब वार्ताभन्दा पर केही छैन, मधेसलाई जति दिए पनि हुन्छ । त्यो हदसम्म, जुन हदसम्म मधेसबाहेकका जनताको हकहित खोसिँदैन । तर, आन्दोलनका अगुवा हुँ भन्ने नेताहरूको मधेसलाई दुई प्रदेशमा विभाजन गर्ने माग भने सीधै बाँकी नेपालीको हितप्रतिकूल हुन्छ भन्ने नेपालीहरू सोच्छन् । आन्दोलनकारीसित त्यो संवेदनशीलता हुन सक्नुपर्छ । कोसीदेखि नारायणीबीचका केही जिल्लामा आन्दोलनका नाममा भएका हिंसात्मक र सरकारविरोधी तोडफोडका घटना नै झापादेखि कञ्चनपुरसम्मको सिंगो मधेसलाई प्रतिनिधित्व गर्ने न त घटना न त आन्दोलन नै हुन् । आन्दोलनकारीले आफ्नो सीमालाई बुझ्न सक्नुपर्छ । केही दिन आन्दोलनको रापमा न्यानो मान्दै सिंगो मधेसका हामी प्रतिनिधि हौँ भन्ने दम्भ नत्याग्ने हो भने आन्दोलनकारीलाई जनताले भोलिका दिनमा कसरी लिन्छन् भन्ने हेक्का आजै राख्न सक्नुपर्छ । आन्दोलन ०६२/६३ मा पनि भएकै हो र त्यसको शान्तिपूर्ण अवतरण र लगत्तै भएको निर्वाचनको परिणामले पनि उक्त आन्दोलनलाई स्वीकृति दिएकै हो । तर, दोस्रो निर्वाचनसम्मका तिनै आन्दोलनका अगुवाको व्यवहारका कारण कुन हदसम्मको पराजयको पीडा भोग्नुपर्‍यो, त्यसमा उनीहरू नै बढी जानकार छन् । पराजयजनित कुण्ठालाई अभिव्यक्ति दिन उठाइएको कुनै पनि आन्दोलनले दिगो स्वरूप लिन सक्दैन । तर, एउटा विद्वत् भनिने वर्ग जनादेश र मतादेशका कुरा गरेर लोकतन्त्रको मूलभूत मानदण्डलाई नै नकार्ने प्रयत्न पनि गर्दै छ । आन्दोलनको उन्मादमा मतादेशभन्दा जनादेशले ठूलो महत्त्व पनि राख्न सक्छ । तर, अन्तत: एउटा लोकतान्त्रिक व्यवस्थामा त्यो जनादेश पनि विधिवत् रूपमा मतादेशमै परिणत हुन बाध्य छ । यति हेक्का नराख्ने हो भने आन्दोलनको सहज अवतरण सम्भव छैन । कुनै पनि क्रान्तिले असीमित आकांक्षा त जन्माउन सक्छ । तर, त्यसलाई सम्बोधन गर्न भने त्यसै क्रान्तिका अगुवा पनि असफल भएका विश्व इतिहासमा धेरै दृष्टान्त छन् । मधेस आन्दोलन कतै त्यसै दिशातिर उन्मुख हुन खोजेको त होइन भन्ने प्रश्न अहिले आन्दोलनका अगुवा पात्रको अभिव्यक्तिबाट पनि पुष्टि हुन खोज्छ ।
अहिलेको समय राज्यपक्षले पनि आन्दोलनलाई मान्यता दिनुपर्ने र आन्दोलनरत पक्षले पनि आफ्नो सीमालाई बुझ्नुपर्ने स्थिति हो । संसद्मा दर्ता भएको संविधान संशोधन विधेकमा केही भाषिक संशोधनको खाँचो छ भने त्यसलाई मिलाउँदै प्रदेश सीमांकनलाई एउटा वैज्ञानिकताको आधार दिँदै स्रोतसाधन सम्पन्न राज्यको निर्माण गर्ने हो भने पहाड मधेसको भेद बिर्सेर पहाडसमेत समाविष्ट हुने किसिमको प्रदेश निर्माण सिंगो मुलुकको हितमा हुन्छ भन्ने कहीँबाट लुकेको छैन । आमनेपालीको माझमा गएर यो प्रश्न गर्ने हो भने पनि मधेस होस् या पहाड दुवैतिरका नेपालीले यसलाई सहज रूपले स्विकार्ने स्थिति छ । होइन, पडाड नछोईकनै मधेस मात्रै छुट्याओस् भन्ने मधेसी नेताहरूको अग्रह हो भने त्यो दुई निर्वाचनसम्म पनि टिक्न नसक्ने सोच प्रमाणित हुनेछ । अब समाधानको खोजीमा विलम्ब गर्नु आन्दोलनको हितमा कदापि हुँदैन ।भट्टराई कांग्रेस केन्द्रीय सदस्य तथा सांसद हुन्