
﻿बाह्रखरी, काठमाडौं फागुन १२
दैनिक पत्रपत्रिकामा मुख्य समाचार अधिकांश समय एउटै विषयको सेरोफेरोमा घुम्ने गर्दछ । त्यही मुख्य समाचारलाई कसले कसरी लेख्यो र कसरी प्रस्तुत ग¥यो त्यसैका आधारमा त्यसदिन कुन पत्रिकाले राम्रो ग¥यो भनिन्छ । यसहप्ता दैनिक पत्रिका प्रधानमन्त्री ओलीको भारत भ्रमण र नेपाली कांग्रेसको आसन्न तेह्रौ महाधिवेशनका वरिपरि घुमेका छन् । तेसै क्रममा बाह्रखरीले समिक्षा र विवेचना गरेका ६ पत्रिका — कान्तिपुर, नागरिक, नयाँपत्रिका, अन्नपूर्ण पोष्ट, राजधानी र कारोबार — मध्ये फागुन १२ को दिन कान्तिपुरले बाजी मारेको छ ।

आजको कान्तिपुरले प्रधानमन्त्री ओलीसंगको अन्तर्वार्ता प्रकाशित गरेको छ, जुन अन्य पत्रिकामा छैन । विदेश भ्रमणमा रहेका प्रधानमन्त्रीसँग अन्तर्वार्ता लिनु त्यस दैनिक र त्यसका संवाददाता देवेन्द्र भट्टराईको सफलता हो । कान्तिपुरका सम्पादकले सो अन्तर्वार्ताको महत्वलाई आत्मसात गर्दै पहिलो पृष्ठको देब्रे पट्टिको चार कोलम स्थानमा पेजको करिब पुछारसम्मै लेखेका छन् ।
गुजरातको भूकम्प पीडित शहर भुजको निरिक्षण भ्रमण गरेर मुम्बईतर्फ जाँदै गरेका प्रधानमन्त्रीलाई हवाई जहाजभित्र अन्तर्वार्ता गर्नुले नै आजको दिनका पत्रिकामा कान्तिपुर अगाडि देखिएको हो । तर संवाददाताले प्लेन भित्रकै फोटो नराखेर प्लेनबाट ओर्लीएको फोटो राखेका छन् । शायदभित्रको फोटो स्तरिय नभएको हुनसक्छ । व्यवसायिक फोटो पत्रकारसँगै भैदिएको भए अझ सुनमा सुगन्ध हुन्थ्यो ।
अन्तर्वार्ताको चुरो भारतले नेपालको संविधानलाई समर्थन र स्वागत गरेको हो कि होईन भन्नेमा छ । प्रधानमन्त्री ओलीले शब्दका विभिन्न अर्थ खोजेर हिंडनेका पछाडि नलाग्नुस, महत्वपुर्ण उपलब्धि भनेको पनि स्वागत गरेभन्दा ठूलो हो भनेर अन्तर्वार्तामा भनेका छन् । उता कान्तिपुरकै पृष्ठ सातको विविधामा दिल्लीदर्पण कोलममा तिनै अन्तर्वार्ता गर्ने संवाददाताले संविधानलाई भारतले स्वागत गरेको स्पष्ट लाईन नआएसम्म प्रम ओलीको भ्रमणको सार नहुने तर्क गरेका छन् ।
समाचारको अन्तर्यसम्म जाने कार्यमा आजको अन्नपूर्ण पोष्ट पनि अगाडि देखिएको छ । अन्नपूर्णमा नयाँ दिल्लीबाट सन्तोष घिमिरेले लेखेको समाचारमा प्रम ओलीको भ्रमणको अन्त्यमा नेपाल र भारतको संयुक्त विज्ञप्तिबारे विवाद भएको विषयलाई उठाएका छन् । अन्नपूर्ण पोष्टको तीन कोलमको मुख्य समाचारका अनुसार संविधानलाई स्पष्ट भाषामा स्वागत गर्ने विषयमा भारत अनिच्छुक देखिएपश्चात सो समस्या आएको हो । यदि भारतले संविधानको स्वागत स्पष्ट शब्दमा नगर्ने हो भने नाकाबन्दी पुरै नहट्ने आशंका रहन्छ । त्यस्तो अवस्थामा प्रधानमन्त्री ओलीको भ्रमण असफल हुने अवस्था आउँछ ।

नाकाबन्दी सम्पुर्ण रुपमा हटि नसकेको व्यहोरा कारोबार दैनिकको आजको मुख्य समाचारले पनि पुष्टि गरेको छ । उक्त दैनिकका अनुसार ईण्डियन आयल कर्पोरेशनले माथिबाट निर्देशन नआएको भन्दै नेपालले मागेजति तेल दिन नसक्ने र मागको ७० प्रतिशत मात्र दिने व्यहोरा औपचारिक रुपमा जनाएको छ । कारोबारका मोहन गुरुङले लेखेको समाचार अनुसार, आईओसीको उक्त भनाई पश्चात नेपालले पेट्रोल र खाना पकाउने ग्यासको आयात बढाएर डिजलको आयात कम गर्ने सोँच बनाएको छ ।
प्रधानमन्त्री ओलीको भारत भ्रमणलाई महत्व दिदै राजधानी दैनिकले पाँच कोलममा बक्स गरेर फोटो सहित समाचार छापेको छ । तर उक्त दैनिकले घटनालाई मात्र सरसर्ती समाचार बनाएको देखिन्छ । नयाँपत्रिकाले पनि प्रधानमन्त्रीको भारत भ्रमणलाई नयाँ ढंगले हेरेको छ । उसले आठ कोलमको हेडलाईनमा ‘किन भारत जान्छन् प्रधानमन्त्री’ भनेर ठूलो रहस्योद्घाटन गरेजस्तो देखाएपनि वास्तवमा कुन–कुन प्रधानमन्त्री भारत भ्रमणमा कहिले गए भनेर केवल ईतिहास मात्र केलाएको छ । यस्तो ईतिहास केलाउने कामका लागि दिईएको आठ कोलमको हेडलाईन सुहाउँदो छैन । बरु पर्शुराम काफ्लेले नयाँ दिल्लीबाट फाईल गरेको प्रधानमन्त्रीको दिल्ली भ्रमणको चारदिन समाचारमूलक छ ।
प्रधानमन्त्री ओलीको भारत भ्रमणलाई सबैभन्दा बेवास्ता नागरिक दैनिकले गरेको देखिन्छ । उसले प्रथम पृष्ठमा भ्रमणको कुनै समाचार छापेको छैन । भ्रमणको विषयमा केवल दोस्रो पृष्ठमा पातलो फोटो कोलाज छापेको छ ।
प्रमको भ्रमण पश्चात आजका दैनिकले महत्वदिएको विषय नेपाली कांग्रेसको तेह्रौ महाधिवेशनको हो । नागरिक, राजधानी दैनिक, अन्नपूर्ण पोष्ट तथा नयाँपत्रिकाले सुशील कोइरालाको निधनमा कांग्रेस कार्य समितिमा प्रश्न उठेको र छानविन गर्न माग गरिएको विषयलाई समाचार बनाएका छन् । नागरिक, कान्तिपुर र राजधानीले कांग्रेसको महाधिवेशनलाई प्रथम पृष्ठको माथि राखेका छन् । कान्तिपुरले नेकाको विधान संशोधन गरी पदाधिकारी बढाउने विषयलाई तीन कोलमको मुख्य समाचार बनाएको छ । कांग्रेसकोे समाचार एक दुई दिन देखि मिडियामा आइरहेकोले एक्सक्लुसिव हुन सकेको छैन । नयाँपत्रिकाले मध्यभागमा तीन कोलम स्थान दिएको छ र सानो फोटो पनि राखेको छ भने अन्नपूर्णले मध्यभागमा अलि ठूलो एक कोलम स्थानदिएको छ तर कलर ब्याकग्राउण्ड दिएर महत्वदर्शाएको छ ।
प्रथम पृष्ठको अन्य समाचारमा नागरिकले फेरि उपभोक्ता लुट्ने दाउ भन्दै निजी पेट्रोलियम आयातकर्ता विराट पेट्रोलियमले रु. १५५ प्रति लिटर तेल बेच्न सरकारसँग अनुमति मागेको समाचारलाई मुख्य समाचार बनाएको छ ।
पत्रिकाको ले–आउटका दृष्टिले अन्नपूर्ण पोष्ट आजपनि सफा र राम्रो देखिन्छ । कान्तिपुरको पनि ले–आउट आकर्षक छ, अन्यपत्रिकाको ले–आउट उल्लेख्य छैन ।
सम्पादकीयमा के छ ?
नेपालबाट फागनु १२ गते प्रकाशित दैनिकमध्ये सबैले फरक फरक विषयमा सम्पादकीय लेखेका छन् । सबै पत्रिकाले फरक फरकविषयमा सम्पादकीय लेखेको मतलब अहिले मिडियाले एक स्वरमा उठाउनुपर्ने राष्ट्रिय महत्वको मुद्दा केही रहेनछ भन्ने थाहा हुन्छ ।
आजका सम्पादकीयमा कारोबार दैनिकले ‘आयल निगमको खराब नियत’भन्दै उपभोक्तालाई निगमले बढी मूल्यमा तेल बेचेर ठगी ग¥यो भनेको छ । अन्नपूर्ण पोष्टले भारतको हालको पानीको समस्यामा ‘जात, पानी र राजनीति’शिर्षकमा सम्पादकीय लेखेको छ । कान्तिपुरले विद्यालय पुनर्निर्माणलाई प्राथमिकता दिन आव्हान गरेको छ भने नयाँपत्रिकाले डलरको मुल्यबृद्धिबाट नेपाली अर्थतन्त्रमा पर्ने प्रभावका बारेमा लेखेको छ । नागरिकले भूकम्प पीडितलाई खाद्य अभाव भनेर सम्पादकीय लेखेको छ भने राजधानीले संविधान कार्यान्वयनमा गम्भीर बन्न घच्घच्याएको छ ।