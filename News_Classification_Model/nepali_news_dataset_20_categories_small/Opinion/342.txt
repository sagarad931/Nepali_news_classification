
﻿अहिले जुन खालको संवैधानिक जटिलताको स्थिति देखा परेको छ, त्यसका मूल कारक राजनीतिक दलका नेता नै हुन् । किनकि, संविधान निर्माण गर्दा त्यतिखेर विशेषज्ञहरूको राय र सहमति लिनुपर्ने आवश्यकता ठानिएन । त्यसैको प्रतिफलस्वरूप अहिले संवैधानिक जटिलता देखा परेको हो । नेपालको संविधान–०७२ अन्तरविरोधपूर्ण छ । सबैतिरका राम्रा कुरालाई आत्मसात् गर्ने नाममा संविधान ऊँटजस्तो बन्यो र यसले प्रशस्त द्वन्द्वका बिउसमेत रोपेको छ । संविधान जारी भएको पर्सिपल्टै मैले यसबारे प्रस्टसँग टिप्पणी राखेको थिएँ, जुन अहिले प्रमाणित भएको छ ।
संविधानले संसदीय व्यवस्थामा जाने परिकल्पना गरेको छ । तर, अहिले संसदीय व्यवस्था स्थापना भइसकेको छैन । नेपालको इतिहासमा २००७ सालपछि संसदीय व्यवस्था स्थापनाकै लागि पटक–पटक प्रयास भयो तर सफल भएन । तर, यो विशेष परिस्थितिको संविधान हो । संविधानसभाबाट संविधान बने पनि संक्रमणकालीन अवस्थामै रहेका कारण हामी संसदीय व्यवस्थामा प्रवेश गरिसकेका छैनौँ । संविधानमा धेरै कमजोरी छन् । संक्रमणकालीन व्यवस्थाअन्तर्गत धारा २९८ बमोजिम प्रधानमन्त्री केपी शर्मा ओली नेतृत्वको सरकार गठन भएको थियो । अविश्वासको प्रस्ताव संसद्मा दर्ता भएपछि सरकार गठनबारे दुईखाले धारणा आएका छन् । प्रधानमन्त्री ओलीजीको धारणा वर्तमान सरकारको आयु ०७४ साल माघ ७ सम्म हो, हामीले संविधानको मस्यौदा नै त्यसरी बनाएका हौँ भन्ने छ । निर्वाचनपछि अर्को सरकार आएपछि मात्रै मैले छाड्ने हो भन्ने उहाँको मान्यता छ । तर, अविश्वासको प्रस्ताव ल्याउनेहरूको मान्यता सरकार अल्पमतमा परिसकेपछि वैकल्पिक सरकार बनाउन पाउनुपर्छ भन्ने छ । यी मान्यताका सन्दर्भमा संविधान स्पष्ट छैन । त्यसैले व्याख्याको गुन्जायस मैले देखेको छु । स्पष्टता नभएकै कारण दुवै पक्षले आफूअनुकूल व्याख्या गरिरहेका छन् । सरकारविरुद्ध अविश्वासको प्रस्ताव ल्याउन र पदमुक्त हुनेसम्मको व्यवस्था त छ, तर उपधारा १० मा अर्को सरकार भन्ने कुरा छ । जसले गर्दा ओली सरकारले निर्वाचनपछि संघीय संसद्बाट बन्ने सरकारलाई जिम्मा लगाउने भन्ने छ । अविश्वासको प्रस्ताव ल्याउनेहरूले चाहिँ पारित भएपछि हामीले सरकार बनाउन पाउनुपर्छ भन्नु स्वाभाविक हो ।
तर, संविधानको अन्तिम व्याख्याता न राजनीतिक दल हुन् न वकिल । यसको निकास त संविधानको अन्तिम व्याख्याता सर्वोच्च अदालतले मात्रै दिन सक्छ । पहिलो बाटो, दुवै समूह सर्वोच्चमै गएर उसले गर्ने व्याख्याका आधारमा निकास खोज्न तयार हुनुपर्छ । अर्को बाटो, राजनीतिक मुद्दा भएका कारण संसद्भित्रैबाट राजनीतिक दलले मिलेर निकास निकाल्नुपर्छ । किनभने, संविधान जारी भए पनि कार्यान्वयनका लागि प्रमुख तीन दल कांग्रेस, एमाले र माओवादी केन्द्र नमिली सम्भव छैन । दुईतिहाइका लागि पनि यी तीन दल मिल्नैपर्ने बाध्यता छ । ०७४ माघसम्म पनि संविधान कार्यान्वयन भएन भने संसद् स्वत: विघटन हुन्छ । त्यसपछि सिर्जना हुने अन्योलपछि विदेशी शक्तिको योजना नेपालमा सफल हुनेछ । आजसम्म प्राप्त उपलब्धिलाई रौँचिरा व्याख्यामा लागेर आफ्नो स्वार्थभन्दा देश र जनताको स्वार्थलाई केन्द्रबिन्दुमा राखी संसद्भित्रैबाट राजनीतिक निकास निकाल्नु नै बुद्धिमानी हुन्छ भन्ने मलाई लागेको छ ।
हामीले स्वघोषित रूपमा आफूलाई संविधानविद् दाबी गरे पनि नेपालमा संसदीय अभ्यास नै अघि बढ्न सकेको छैन । जहिले पनि अस्थिरताको राजनीति मात्रै चलिरहेको देशमा संविधानविद्को अवस्था पनि उस्तै हो । कानुन व्यवसायीका नाममा हामीले जे व्याख्या गरिरहेका छौँ, त्यस आधारमा संविधानको खास व्याख्या हुन सक्दैन । कानुन व्यवसायी भनेको एउटा पक्षलाई प्रतिनिधित्व गर्ने पात्र हुन् । यतिवेला उनीहरूले अनुशासनसमेत तोडेर आफ्नो राजनीतिक स्वार्थअनुसार प्रतिनिधित्व गर्ने गरी बहस गरिरहेका छन् । शुद्ध संविधानको धारालाई मात्रै राखेर व्याख्या गर्ने संविधानविद् नेपालमा असाध्यै कम छन् । तैपनि निष्पक्ष ढंगले व्याख्या गर्ने हुँदै नभएका भने होइनन् । खासमा संविधानका धेरै धारा अन्योलपूर्ण र अस्पष्ट छन् । त्यसैले फरक–फरक व्याख्या हुन सक्छ । व्याख्याका पनि आफ्ना सिद्धान्त भए पनि एउटा–एउटा पक्ष त हुन्छ नै । यसर्थ, कानुन व्यवसायी विभाजित हुनु स्वाभाविक छ । बार एसोसियसन आफैँ चाहिँ न्युट्रल संस्था हो । तर, त्यसभित्रका कानुन व्यवसायीचाहिँ राजनीतिक अनुशासनमा बाँधिएका कार्यकर्ता छन् । त्यसैले बारजस्तो संस्थाबाट निष्पक्ष निकास निस्कन सक्ने सम्भावना छैन । सबैको एउटै राय हुने सम्भावना पनि हुन्न । अझ वकिलबीच त कस्तो हुन्छ भने जहाँ ६ जना वकिल हुन्छन्, त्यहाँ सातवटा विचार हुन्छ । किनभने ६ थरीका विचार आएपछि सहमतिका लागि एउटा छुट्टै विचारका लागि निष्कर्षमा पुग्नुपर्ने हुन्छ । त्यसैले यसको एक मात्र निकास पूर्वाग्रही भए पनि नभए पनि, निष्पक्ष भए पनि नभए पनि, संविधानले, कानुनले, संसारले मानेको कानुनको अन्तिम व्याख्या गर्ने निकाय सर्वोच्च अदालत मात्रै हो । फैसला जसको पक्षमा भए पनि मान्य हुने भएकाले दुवै असहमत पक्षबीचको विवाद निरूपणको निकाय सर्वोच्च अदालत नै हो ।
हाम्रा राजनीतिक दल र नेतामा उच्च राजनीतिक संस्कारको विकास नभइसकेकाले अदालतले गर्ने विवादको निप्टाराले मात्रै समस्या समाधान गर्छ जस्तो मलाई लाग्दैन । राजनीतिक निकास नै उत्तम विकल्प भएकाले त्यसका लागि तीन दलबीच सहमतिको आवश्यकता छ । अहिलेको सरकार अनन्तकालसम्म चल्ने पनि होइन, भोलि फेरि कांग्रेस र एमालेको सरकार बन्न पनि सक्छ, माओवादीसमेतको संयुक्त सरकार पनि बन्न सक्छ । त्यसैले राजनीतिक स्वार्थको खेलभन्दा पनि देशलाई निकास दिने, संविधान कार्यान्वयन गर्ने, राजनीतिक पद्धतिको विकास गर्नेतर्फ दल र नेताहरूले आ–आफ्नो ठाउँबाट भूमिका खेल्नुपर्छ ।
(मैनाली नेपाल बार एसोसिएसनका पूर्वअध्यक्ष हुन्) तपाईंलाई मैनालीको विचार कस्तो लाग्यो ?     पछि प्रतिक्रिया, आफ्नो नाम र ठेगानासमेत टाइप गरी ३३६२४ मा एसएमएस गर्नुहोस्, प्रतिक्रिया प्रकाशित हुनेछ ।