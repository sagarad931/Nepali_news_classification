
﻿
चतुर मानिसहरू आफ्नो व्यक्तित्वको विशेषता सुरक्षित राखेरै राजनीति सुरु गर्छन् । र, यही कारणले उनीहरूलाई तत्काल आकर्षणको केन्द्र पनि बनाइदिन्छ । केही अघि गइसकेपछि मात्र उनीहरूले अगाडिको बाटो सोचेजति सरल रहेनछ र सोही आकर्षणको मार्गमा जमिरहन पनि त्यति सहज रहेनछ भन्ने महसुस गर्छन् । परिस्थितिहरूबाट बाध्य भएर अन्तिममा प्रतिद्वन्द्वीहरू आपसमा एकअर्काको वरिपरि चक्कर काट्न थाल्छन् । त्यसपछि उनीहरू एक–अर्कोजस्तो देखिन थाल्छन् । उनीहरू एक–अर्को जस्तो देखिने मात्र होइन, कुराकानीको शैली र व्यवहार पनि समान देखिन थाल्छ । तपाईं जिन्दगीमा जसलाई सबैभन्दा बढी मन पराउनुहुन्नथ्यो, त्यही व्यक्ति बन्न पुग्नुहुन्छ । उनीहरूले जुन–जुन दलको प्रतिनिधित्व गर्छन्, तिनको पनि हालत यही हुन्छ । यसै कारण हाम्रा सामु निकै कम विकल्प हुन्छन् ।
बंगालीमा एउटा भनाइ छ, ‘जोसुकै लंका गए पनि ऊ रावण नै बन्छ ।’ अहँ, कुरा त्यो होइन, जो तपाईं सोचिरहनुभएको छ । हाम्रो संस्कृतिमा रावण खलनायक होइनन् । उनी त महान् विद्वान्, बुद्धिशाली, भगवान् शिवका अनन्य भक्त र वीणावादनमा पोख्त संगीतकार हुन् । उनी आफ्ना छोरासित ज्यादै प्रेम गर्नेवाला पिता हुन् । त्यसैले आफ्ना छोरा मेघनादको हत्या भएपछि उनी ज्यादै दु:खी हुन्छन् । मैले जुन पहिलो महाकाव्यको अनुवाद गरेको थिएँ, त्यो १९औँ शताब्दीका महान् कवि माइकल मधुसुदन दत्तको ‘मेघनाद बध’ थियो । उनले यस महान् काव्य लेखेर त्यसका माध्यमबाट रावणलाई बंगालमा महान् लोकनायक सिद्ध गरिदिए ।
गत सोमबार पेस गरिएको केन्द्रीय बजेट पनि पहिचान गुमाउनेवाला यस्तै एक उदाहरण हो । यो बजेट राम्रो भए पनि उत्साह पैदा गर्नेखालको बजेट भने होइन । हामीले त धेरैअघिदेखि उत्साह पैदा गर्नेवाला बजेटको आशा गर्नै छोडिसकेका छौँ । यसको आकार र मिडिया कभरेज जब–जब बढ्दै गयो, तब–तब यसबारे अनुमान लगाउन पनि सहज हुँदै गयो । पहिले धेरथोर घोचपेच गर्ने र पछि अर्थमन्त्रीहरूको लामो–लामो सम्पादकीय लेखहरूमा प्रशंसा गर्न थालिन्थ्यो । पछिल्लो बजेट हेर्दा यो अरुण जेट्लीले प्रस्तुत गरेको हो जस्तो लाग्दैन । यदि त्यसो हो भने के यसलाई निजी क्षेत्रका हिरो मोदीको दक्षिणपन्थी सरकारले पेस गरेको हो भनेर भरोसा गर्न सकिन्छ त ? यो त बकाइदा कांग्ेरसको बजेट पनि हुन सक्थ्यो । यो बजेटले जुन–जुन बिन्दुलाई छोएको छ, त्यो कांग्रेससित समान पनि छ । सूक्तिसमेत समान छन् । सधैँजस्तै किसान सिकार पनि भएका छन् र हिरो पनि । सहरबजारका धनीहरूचाहिँ खलनायक देखिएका छन्, जसमाथि थप कर लगाउन जरुरी छ, जसलाई जेट्लीले चतुरतापूर्वक नयाँ रणनीतिहरू निकालेका छन् । सुर्तीमा सधैँ जस्तै व्यवहार गरिएको छ । चुरोट अब झनै महँगो भएको छ । तर, बिँडीलाई भने छोएको पनि छैन । यसको बढी अर्थ लगाइरहनु आवश्यक पनि छैन ।
आर्थिक सुधारक नरेन्द्र मोदीका लागि यो एकदम सही अवसर थियो । उनले परम्पराबाट माथि उठेर पुरानो रुढिलाई नयाँ परिभाषा दिनुपथ्र्यो, नयाँ–नयाँ विचार अपनाएर नयाँ–नयाँ चुनौतीको सामना गर्न सक्नुपथ्र्यो, असम्भवलाई सम्भव बनाउने जोखिम लिन सक्नुपथ्र्यो । मोदीसामु देशमा शासन गर्नका लागि जम्मा तीन वर्ष बचेको छ । त्यसैले उनले संसारलाई देखाउन वा भन्न सक्नुपथ्र्यो, कि उनी परिवर्तनलाई आफ्नै तरिकाले सम्भव बनाउन सक्षम छन् । तर, उनले त्यही विचारधाराको नक्कल गरे, जसको उनले जीवनमा सबैभन्दा बढी खिल्ली उडाए, तिरस्कार गरे । नतिजा यही बजेट हो, जो देख्दा, महसुस गर्दा र सुन्दा ठिकठाक छ, जसलाई हामीले यतिका वर्षदेखि देख्दै आएका छौँ ।
भारतले फेरि एकपटक वास्तविक परिवर्तनको मौका गुमाएको छ । एकपटक फेरि हामीलाई महसुस भइरहेको छ, हामीले जसलाई भोट दिए पनि उनीहरूको विचारधारा जेसुकै भए पनि परिणाम जहिले पनि समान नै हुने रहेछ । सत्तामा वामपन्थी होस् या दक्षिणपन्थी, कम्युनिस्ट होस् या आफूलाई राष्ट्रवादी भनाउने शक्ति होस् सबैको शासन शैली उही पुरानै थोत्रो र देशका लागि बोझ हुने गर्छ । जुनसुकै शक्तिको हातमा देशको बागडोर पुगे पनि हामी दशकौँपहिले जहाँ अड्किरहेका थियौँ, आज पनि त्यहीँ अड्किरहेका छौँ । त्यसैले त जाट आरक्षणको माग गर्छन् त उनीहरूलाई मागअनुसारको आरक्षण प्राप्त हुन्छ । मध्यमवर्गलाई राहत चाहियो भने त्यो उनीहरूलाई प्राप्त हुँदैन । यदि विपक्षीे सुटबुटको सरकार भनेर तपाईंको खिल्ली उडाउँछ भने तपाईं तत्काल किसानका मुक्तिदाता बन्न पुग्नुहुन्छ । यसैकारण यो सरकार र पूर्ववर्ती सरकारबीच अन्तर भेट्टाउन मुस्किल हुने गरेको छ । कुनै गल्ती भएपछि प्रधानमन्त्रीले लिने मौनता पनि सबै सरकारबीच समान नै हुने गरेको छ ।
भारतमा शासन शैलीको एउटा निश्चित ढर्रा छ, जोसुकै सत्तामा आए पनि उसले स्वत: सोही ढर्रालाई स्विकार्ने गर्छ । मेरो विश्वास छ कि मोदीले लामो समयसम्म यस ढर्राको विरोध गर्ने कोसिस गरे, किनकि उनी नि:सन्देह अलग ढंगले केही गर्न चाहन्थे । मोदीले उनका पूर्ववर्तीहरू, जसले सिर्फ कुर्सीमा बस्न रुचाए र सम्पूर्ण गलत विषय, जससित आफ्नो कुनै सम्बन्ध नै नभएको जस्तो गरे, त्यो गर्न चाहेनन् । मोदीले यो ढर्रामा परिवर्तन ल्याउने चाहनाले नै सुरुवात गरेका थिए । तर, यो असम्भव रहेछ भन्ने बुझ्न उनलाई खासै समय लागेन । मस्कोबाट स्वेदश फर्किंदै गर्दा नवाज सरिफकी नातिनीको विवाहका लागि लाहोर जानु अत्यन्तै साहसी पहल थियो । उनी भारत र संसारलाई बताउन चाहन्थे कि उनी अलग ढंगले काम गरेर परिणामको जोखिम उठाउन सक्षम छन् ।
तर, आफ्नो मार्गमा अघि बढिरहेका मोदीले साहस र उत्साह गुमाए र उनी पनि परम्परागत प्रधानमन्त्री नै बन्न पुगे, जसलाई उनी अत्यन्तै घृणा गर्थे । सोमबार सार्वजनिक बजेटले हामीलाई फेरि एकपटक सम्झना दिलाएको छ कि हामीले जसलाई भोट दिए पनि, जुनसुकै विचारधारा अपनाए पनि, आखिरमा जोसुकै सत्तामा आए पनि त्यो न वामपन्थी हुन्छ, न दक्षिणपन्थी नै हुन्छ । आखिरमा त्यो मध्यमार्गी सरकार नै हुने गर्छ, जसले परम्पराको निर्वाह गर्छ, त्यही थोत्रामोत्रा सूक्तिको प्रयोग गर्छ, जसलाई सुन्दै–सुन्दै हामी हुर्कियौँ । जोसुकै लंका जाओस्, त्यो अन्त्यमा रावण नै बन्छ ।(नन्दी वरिष्ठ पत्रकार तथा फिल्म निर्माता हुन्)दैनिक भास्कर डट कमबाट