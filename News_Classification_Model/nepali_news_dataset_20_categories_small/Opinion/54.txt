
﻿नेपालमा प्रजातन्त्र प्राप्तिको आन्दोलन लामो छ । यसका अनेक उल्लेखनीय कालखण्ड छन् । वि.सं. २००७ सालमा एकतन्त्रीय राणा शासनविरुद्धको आन्दोलन, २०१४ को भद्रअवज्ञा आन्दोलन, २०३६ को जनमत संग्रह, २०४२ को सत्याग्रह, २०४६ को जनआन्दोलन र २०६२/६३ मा भएको जनआन्दोलन–२ प्रजातन्त्र प्राप्तिका लागि भएका आन्दोलन हुन् । पटक–पटक प्रजातन्त्र आउने तर एकतन्त्रीय शासन चलाउन चाहनेले त्यसलाई अपदस्त गर्ने क्रम नेपालमा चलिरह्यो । प्रजातन्त्र प्राप्तिका लागि भएका आन्दोलनमा धेरै नेपालीले आफ्नो ज्यानको आहुति दिएका छन् ।
२०६२/६३ को आन्दोलन विभिन्न राजनीतिक दलहरू एकजुट भएर गरे पनि त्यसअघि प्रजातन्त्र प्राप्तिका लागि भएका आन्दोलनको नेतृत्व मूलत: नेपाली कांग्रेसले गरेको थियो । ती आन्दोलनका क्रममा कांग्रेसका कैयौँ कार्यकर्ताले ज्यान गुमाए, जसलाई कांग्रेसले ‘प्रजातन्त्र महासेनानी’ र ‘प्रजातन्त्र सेनानी’ भनेर नाम दिने गरेको छ । तिनै प्रजातन्त्र सेनानीको नालिबेली समेटेर बालकृष्ण दाहाल ‘विकेडी’ को सम्पादनमा ‘प्रजातन्त्र सेनानी’ नामक पुस्तक बजारमा आएको छ । पुस्तकमा २००७ सालदेखि ०४६ सालसम्मको आन्दोलनमा आफ्नो ज्यान दिने देशभरिका ‘प्रजातन्त्र महासेनानी’ र ‘प्रजातन्त्र सेनानी’ को योगदान समेटिएको छ । पुस्तकमा ती प्रजातन्त्र सेनानीबारे सम्बन्धित जिल्ला र अञ्चलकै ऐतिहासिक व्यक्तित्वले चर्चा गरेका छन् । पुस्तक सहिद लीला–यशोदा दाहाल स्मृति प्रतिष्ठान र नेपाल प्रजातन्त्र सेनानी संघले संयुक्त रूपमा प्रकाशन गरेको हो ।
८५९ पृष्ठको पुस्तकमा नेपालका प्रथम जननिर्वाचित प्रधानमन्त्री विश्वेश्वरप्रसाद कोइराला, पहिलो सभामुख तथा ०४६ सालमा जनआन्दोलन सफल भएपछिको अन्तरिम सरकारका प्रधानमन्त्री कृष्णप्रसाद भट्टराई, लौहपुरुष गणेशमान सिंह, सुवर्णशमशेर जबरा, गिरिजाप्रसाद कोइरालाको परिचय छ । साथै १९९७ सालमा राणाविरोधी आन्दोलनमा सहादत प्राप्त गर्ने दशरथ चन्द, धर्मभक्त माथेमा, गंगालाल श्रेष्ठ र शुक्रराज शास्त्रीबारे जानकारी पनि समाविष्ट छ । त्यसैगरी झापा विद्रोहका योद्धाहरू, ०४६ साल फागुन ९ गते धनुषा जदुकोहा काण्डमा सहादत प्राप्त गर्ने सहिदका नालिबेली विस्तृत रूपमा समेटिएको छ । साथै ७५ जिल्लाकै सहिदको नाम, उनीहरूले प्रजातन्त्र प्राप्तिमा गरेको योगदान पनि सिलसिलाबद्ध रूपमा समाहित छ ।
पुस्तकमा १४ अञ्चल र ७५ जिल्लाकै सम्पूर्ण राजनीतिक पृष्ठभूमिसमेत समेटिएको छ । त्यति मात्रै होइन, पुस्तकमा शासक र शक्तिले नातेदार र इष्टमित्रको समेत वास्ता गर्दैन भन्ने दर्दनाक इतिहास प्रस्तुत गरिएको छ । प्रजातन्त्र सेनानी जगतजंग शाहलाई २०१८ चैत १ गते साँझ आफ्नै मामा सैनिक अधिकारी भक्ति नरसिंहले खुकुरीले शरीरका अंगअंगमा छियाछिया पारी हत्या गरेका थिए । उनीमाथि चितवनको पश्चिमतिर रहेको मेघौली विमानस्थललाई ध्वस्त बनाई माडी चौकी, ध्रुव चौकी, गोद्राङ चौकी र भुसाल चौकी सोही सालको २७ माघमा कब्जा गरेको आरोपमा लगाइएको थियो । सिंहले राजदरबारबाट ‘मार्नु र टाउको प्रस्तुत गर्नु’ भन्ने आदेश प्राप्त भएको जानकारी गराउँदै शाहलाई सबै कपडा खोल्न लगाई ‘तिमीलाई के गरूँ’ भनी सोध्दा जवाफमा शाहले ‘योभन्दा अगाडि धेरैपटक थुनिएँ, मामाहरूकै हातमा परेँ, आज पनि मामाहरूकै हातमा पर्‍या छु, जे गर्ने हो गरे हुन्छ’ भनेको वाक्यांश उल्लेख छ । शाहको सो जवाफपछि सिंहले सहोदर भान्जा शाहलाई अर्को दिन राति घाँटीमा समातेर भरतपुर अस्पतालको पूर्वपट्टि रहेको खम्बामा बाँधी खुट्टादेखि टाउकोसम्म छ्याकछ्याक्दी काटेर कठोर यातना दिई हत्या गरेर आदेशानुरूप टाउको राजदरबार पठाएको पनि पुस्तकमा पढ्न पाइन्छ ।
पुस्तक नेपालको राजनीतिक इतिहासमा चासो राख्नेका लागि प्रेरणाको स्रोत बन्न सफल भएको छ । यसमा नेपालमा प्रजातन्त्र प्राप्ति र नयाँ नेपाल निर्माणमा अहिलेसम्म नेतृत्व गर्ने प्राय: सबैजसो राजनीतिज्ञबारे स्पष्ट हुने तथ्य उल्लेख गरिएको छ ।

पुस्तकको भूमिकामा वरिष्ठ पत्रकार राजेन्द्र दाहालले पुस्तकका प्रत्येक पानाका घटना र विवरणले आजको नेपालका राजनीतिकर्मीलाई दोहोर्‍याई–तेहर्‍याई सम्झाउने भन्दै लेखेका छन्, ‘प्रजातन्त्र प्राप्तिको लक्ष्य नेपाललाई हरेक जात, हरेक भाषा, हरेक भूगोल, हरेक वर्ण, हरेक वर्गको साझा र सुन्दर फुलबारी बनाउने थियो, सबै नेपाली नेपालरूपी एउटै घरमा स–सम्मान रहने र नेपाललाई अझ बढी सुदृढ, सम्पन्न र सुन्दर बनाउने थियो, त्यसै भएर नै जात, धर्म, भूगोल, वर्ण आदि केही नभनी सबैजना ‘नेपाली’ भएर हिजोका दिनमा प्रजातन्त्रको आन्दोलनमा होमिएका थिए ।’
पुस्तकले नेपालको प्रजातान्त्रिक आन्दोलनमा जीवन उत्सर्ग गर्ने अमर सहिदप्रति थोरै भए पनि न्याय गरेको छ । पुस्तकमा समाविष्ट प्रजातान्त्रिक पद्धति, संस्कार र आदर्शका निम्ति आजीवन क्रियाशील योद्धाहरूको संघर्ष र त्यागका कथा गन्तव्य भुलेको कुइरोको कागतुल्य हुन पुगेको मुलुकको समकालीन राजनीतिलाई मार्गनिर्देश गर्न सक्षम छन् । नेपालको राजनीतिमा भएका अन्य आन्दोलनमा जीवन दिने योद्धाको जीवनी र योगदान लिपिबद्ध गर्न पुस्तकले प्रेरणा दिएको छ ।
कुनै सामग्रीलाई पुस्तकाकार दिन अधिक अध्ययन अनुसन्धान गर्नुपर्छ । सम्पादक दाहालले त्यो मिहिनेत र धैर्य गरेको पुस्तकमा देख्न सकिन्छ । कांग्रेसबाट मात्रै अहिलेसम्मको परिवर्तन सम्भव भएको होइन, त्यसैले अन्य योद्धाका स्मरणयोग्य संघर्षलाई पनि पुस्तकका समेटिएको भए यसको दायरा अझ फराकिलो हुने थियो । राजनीतिक क्रान्ति मूलत: सम्पन्न भएको अवस्थामा सबै राजनीतिक आन्दोलनमा जीवन दिने योद्धाको जीवनी र योगदानको साझा अभिलेखीकरणलाई यो पुस्तकले मार्गनिर्देश गरेको छ ।