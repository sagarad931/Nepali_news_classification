
﻿बिशाल सुवेदी
केहि समय मात्र पहिले संस्कृति, पर्यटन तथा नागरिक उड्ययनमन्त्री आनन्द पोखरेलले पशुपति क्षेत्रको सरसफाईमा बिशेष जोड दिइने र यसलाई धार्मिक र पर्यावरणीय क्षेत्रको रुपमा विकास गरिने बताउनु भएको थियो । उहाँको यो योजना वास्तममै सह्रानीय छ । पशुपति क्षेत्र हिन्दु धर्मावलम्बिहरुका साथै जो कोहिलाई पनि एक आकर्षणको केन्द्र हो । यसको इतिहास तीन हजार वर्षभन्दा पुरानो रहेको इतिहासकारहरु मान्दछन् ।
यहाँ रहेका पशुपतिनाथ, गुहेश्वरी, जयवागेश्वरी लगायत असंख्य मन्दिर र मूर्तिहरूका कलात्मकता सबैलाई मोहित र चकित तुल्याउने खालका छन् । ति शताब्दीऔ पुराना सम्पदाहरुको उच्च धार्मिक महत्व र महिमा छ । पहाडलाई चिरेर नागवेली परि वगेको वाग्मती नदी अनि तरह-तरहका वनस्पति र जीवले भरिपूर्ण स्लेषमान्तक वनले यो क्षेत्रलाई प्राकृतिक रुपमा पनि वेजोड सुन्दर बनाइदिएको छ । अबको झन्डै डेढ महिनापछि पर्ने महाशिवरात्री पर्वमा विगत वर्षहरु जस्तै लाखौंलाख मानिसहरुले पशुपति क्षेत्रको भ्रमण गर्ने पक्कापक्की नै छ ।
तर दुर्भाग्य, माल पाएर चाल नपाएको भने जस्तै पशुपति क्षेत्रको अवस्था भने कैयन बेथिति र विसंगतिहरुबाट ग्रसित छ । सुधार भएकै छैन भन्ने त होइन । विगत केहि समयदेखि अवश्य पनि सकारात्मक परिवर्तनहरु गरिएका छन् । तर पनि यो क्षेत्रको जति धेरै महत्व र संवेदनशीलता छ त्यो अनुरुपको संरक्षण र देखभाल यसले पाएको देखिदैन । जस्तो कि यहाँ जताततै फोहोरका थुप्राहरु देखिन्छन् । कुना परेका ठाउँहरु दिशापिसाव र दुर्गन्धले युक्त छन् । खुल्लमखुल्ला मानिसहरुले मलमुत्र त्याग गरिरहेको दृश्य असामान्य छैन । शौचालयहरु दुर्गर्न्धित र पस्दै वाक्वाक् लाग्ने खालका छन् । घाइते, भोका र रोगी पशुपंछीहरु यत्रतत्र देखिन्छन् । कयौं मन्दिर र पाटीहरु भित्ता भत्केको, छाना खुइलिएको र भित्ताबाट झारपातहरु उम्रिरहेको अवस्थामा छन् । जीर्ण पुल र पर्खालहरु सम्वद्ध जोखिमले पनि यस ठाउँलाई उत्तिकै गाँजिरहेको अवस्था छ । २०७२ वैशाखको भूकम्पले केहि मन्दिरहरुलाई अपुरणीय क्षती पारिसकेको छ । त्यस्तै भविष्यमा आउन सक्ने भूकम्प र आगलागी जस्ता विपत्हरुबाट पनि यहाँ रहेका सम्पदाहरु उत्तिकै जोखिममा छन् ।
तर पशुपति क्षेत्रमा भएका यी बेथिति र विसंगतिहरु यस्ता हुन् जसको निराकरणका लागि देशले थेग्नै नसक्ने धनराशी वा जटिल योजनाको आवश्यक्ता पर्दैन । यसबारे थप चर्चा गरौँ ।
दिसा-पिसाव र सरसफाई
नेपालका गाउँघरहरु त खुला दिसापिसाव मुक्त गरिएका भन्ने समाचारहरु आइरहेका छन् भने पशुपति जस्तो पावन भूमि दिसापिसाव मुक्त नहुनु एउटा राष्ट्रिय लज्जाको विषय हो । ठाउँ-ठाउँमा बाहृय तथा आन्तरिक पर्यटक, भक्तजन, साधु, मगन्ते, पसलेदेखि लिएर त्यहाँ कार्यरत कर्मचारी, पुजारी आदि सबैलाई प्रयोग गर्न मिल्ने गरी शौचालयको ब्यबस्था गरिएमा र खुला दिसा-पिसावलाई कडाइ गरिएमा यो क्षेत्र पनि सजिलै दिसापिसाव मुक्त हुन सक्छ ।
शौचालयहरुमा हात धुने पानी र सरसफाईका लागि बिशेष ध्यान पुर्‍याइनु पर्दछ । प्रयोगकर्ताहरुमध्ये कति निरक्षर र अशिक्षित पनि हुने हुँदा उनीहरुलाई, बिशेषगरी परिसरमा लामो अवधिसम्म आश्रित हुनेहरुका लागि, शौचालयको प्रयोग र सरसफाई विधि पनि सिकाइनु पर्दछ । ठाउँ-ठाउँमा शौचालय भएको स्थान देखाउने सूचनाहरु टाँगिएमा त्यस्ता सूचनाहरुले मानिसहरुलाई खुला ठाउँको सट्टा शौचालय प्रयोग गर्न प्रोत्साहन गर्दछन् ।
मन्दिरहरुमा जतिसुकै भजन र मन्त्रहरु गाए पनि, शंख-घण्टहरु बजाए पनि वा सुगन्धित धूपहरु बाले पनि आखिर प्राङ्गण नै फोहोर छ भने ति सबै देखावटी जस्तो मात्र हुन्छन् । देशभित्रकै सफासँग राखिएका अन्य तीर्थस्थलहरुलाई (जस्तो बौद्ध तीर्थस्थलहरु) उदाहरणको रुपमा लिएर पशुपति क्षेत्रको सरसफाई पनि त्यहिस्तरको पार्ने लक्ष्य राख्न सकिन्छ ।

नेपालका गाउँघरहरु त खुला दिसापिसाव मुक्त गरिएका भन्ने समाचारहरु आइरहेका छन् भने पशुपति जस्तो पावन भूमि दिसापिसाव मुक्त नहुनु एउटा राष्ट्रिय लज्जाको विषय हो

पशुपति क्षेत्रबाट निस्कने फोहोरलाई जैविक ग्यास उत्पादनमा उपयोग गर्न सकिन्छ । यसले फोहोर व्यवस्थापनका साथै उर्जा र प्रांगारिक मलको खाँचो टार्न पनि मद्दत पुग्छ । सम्बन्धित निकायसँग -जस्तो वैकल्पिक उर्जा प्रबर्द्धन केन्द्र समन्वय गरेर यो कार्यलाई अघि बढाउन सकिन्छ ।
पशुपंछीलाई स्याहार
पशुपति क्षेत्रमा देखिने पशुपंछीहरुमा मुख्यतया बाँदर, कुकुर, साँढे, मृग र परेवाहरु रहेका छन् । पशुका ‘पति’ को मन्दिर वरिपरि दुखित, भोका र घिनलाग्दा पशुहरुको अवस्थिति धार्मिक र पर्यटकीय दुबै हिसाबले अशोभनीय कुरा हो । परिसरमा आश्रति जीवित पशुहरुलाई अवहेलित अवस्थामा राखेर मूर्ति साँढे र बाँदरहरु पुज्नु भनेको खासमा आडम्बरको एउटा उदाहरण मात्र हो ।
हालमा पशुपंछीहरुका आहार श्रोत भक्तजनहरुले स्वेच्छाले दिएका खाना वा चढाएका प्रसाद मात्र हुन् । तर यतिले मात्र पुग्दैन । उनीहरुलाई व्यवस्थित रुपमा नै खानपिनको बन्दोबस्त गरिनु पर्दछ । साथै घाइते र रोगी पशुहरुको उचित उपचारका लागि एउटा भेटेनरी क्लिनिकको र कसैलाई पशुले टोकेको अवस्थामा घाइतेको उपचारका लागि स्वास्थ्य केन्द्रको पनि व्यवस्था गरिनु पर्छ ।
पशुपंछीहरु पशुपति क्षेत्रको आस्था र इतिहाससँग जोडिएका भए पनि कतिपय अवस्थामा उनीहरुले मानिसहरुलाई त्रास र हानि पनि पुर्‍याइरहेका हुन्छन् । निश्चित स्थानमा पर्याप्त मात्रामा खाना उपलब्ध गराइदिँदा, अनि फोहोर र प्रसादको व्यवस्थापन गरिँदा यो समस्याको निराकरण हुन सक्छ ।
सम्वन्धित विशेषज्ञहरुसँगको परामर्शबाट संरक्षणको योजना अघि बढाउनु पर्दछ । संरक्षण गरिने संख्या निधो भैसकेपछि बाहिरबाट थपिन सक्ने पशुहरुको आगमनलाई रोकिनु पर्छ, यद्यपि यो कार्य कठिन हुनसक्छ ।
बाक्लो सूचना व्यवस्था
हालमा पर्याप्त सूचनाको व्यवस्था नहुँदा भ्रमणकर्ताहरुलाई पशुपति क्षेत्रमा रहेका मन्दिर, मूर्ति र अरु संरचनाहरुबारे पूर्ण जानकारी प्राप्त गर्न कठिन छ । उचित स्थानमा सूचना राखिएको खण्डमा भक्तजन र पर्यटकहरुले एकातिर यस क्षेत्रको ज्ञान लिने र अझ बढी प्रचारप्रसार गर्नेछन् भने अर्कातिर उनीहरुको यहाँ बिताउने अवधि पनि बढ्ने छ । सो अवधि बढ्दा स्थानीय व्यापार र पर्यटन व्यवसायलाई पनि टेवा पुग्न जान्छ ।
पशुपति क्षेत्रभित्र कम्तिमा दुई स्थानहरुमा पर्यटक सूचना केन्द्रको स्थापना गरेर त्यहाँ अंग्रेजी, हिन्दी र नेपाली बोल्न जान्ने कर्मचारीहरु राखिएमा हरेक खाले भ्रमणकर्ताहरुले यस क्षेत्रको बारेमा बढीभन्दा बढी जानकारी प्राप्त गर्न सक्छन् । ति केन्द्रहरुमा पशुपति क्षेत्रसम्बन्धि निशुल्क पुस्तिकाहरू वितरण गर्ने र एउटा डकुमेन्ट्री फिल्म सशुल्क देखाउने पनि व्यवस्था गर्न सकिन्छ । साथै, यस क्षेत्रका हरेक मन्दिर, देवल, मूर्ति, पाटी, पौवा, घाट आदिका नजिकै पनि तिनको परिचय र महत्व झल्किने गरि नेपाली र अंग्रेजीमा विवरण राखिदा भ्रमणकर्ताहरुलाई उपयोगी हुन्छ ।
गैरहिन्दूलाई प्रवेश ?
पशुपति मन्दिरको द्वार अगाडि ‘हिन्दुहरुका लागि मात्र प्रवेश’ लेखिएको सूचना टांगिएको छ । विगतमा कुनै विशेष परिस्थितिवश यस्तो व्यवस्था गरियो होला । तर वर्तमान अवस्थामा पनि यस्तो भेदभाव देखाउने नियम राखिराख्न उचित हुन्छ त ? यदि हिन्दु, शैव, पाशुपत वा अरु कुनै सान्दर्भिक धर्म, परम्परा वा दर्शनमा यस्तो व्यवस्थाका लागि दरिलो र चित्तबुझ्दो कारण भए त्यो कहाँ उल्लेख गरिएको छ, सूचना पाटीमा स्पष्ट रुपमा खुलाइनुपर्छ । फेरि कुनै गैह्रहिन्दु परम्परामा जन्मे हुर्केको कोहि नेपाली नागरिक पशुपति मन्दिर परिसरमा भ्रमण गर्न चाहन्छ भने के उसलाई आˆनै देशको विश्व सम्पदा सुचिकृत स्थानमा मनाहि गर्न मिल्छ त ?
मगन्तेहरुको व्यवस्थापन

भत्केका वा जीर्ण संरचनाहरुको मर्मत-सम्भार गरिदा सम्बन्धित् प्राविधिकहरुका साथै पुरातत्व, इतिहास, संस्कृति, धर्म र ज्योतिषका ज्ञाताहरुलाई पनि संलग्न गराइनु पर्दछ ।

दरिद्रता एउटा ठूलो मानवीय समस्या हो । कोहि मगन्ते हुनुमा आर्थिक, सामाजिक, शारीरिक, पारिवारिक वा मानसिक कारणहरु हुन सक्छन् । कारण जेसुकै होस, पशुपति क्षेत्रमा उनीहरुको यथासक्य व्यवस्थापन गरिनु पर्दछ । यसबाट भक्तजन, पर्यटक र स्वयम् मगन्तेहरु पनि लाभान्वित हुनेछन । देश भित्रको गरिबी र भारतसँगको खुला सीमानाले गर्दा नेपालका मन्दिरहरुमा मगन्तेहरुको व्यवस्थापन गर्नु अत्यन्त चुनौतिपूर्ण हुन जान्छ । तापनि पशुपति क्षेत्रमा कम्तिमा मगन्तेहरुका लागि कुनै एउटा निश्चित स्थान तोकिदिएर त्यो स्थान वाहेक अन्यत्र भिक्षा माग्न निषेध गरिनु पर्छ । उक्त स्थान भरसक भक्तहरुको बढी आवागमन हुने तर मन्दिर परिसरबाट अलि टाढै छुट्याइनु पर्दछ । उनीहरुलाई घाम र वर्षाबाट बचाउन टहरा शैलीको ओत वा कुनै उपयुक्त संरचना पनि निर्माण गर्न सकिन्छ ।
भत्किएका संरचनाको जिर्णोद्वार
पशुपति मन्दिरको पश्चिमपट्टी वाग्मती नदीमाथि रहेका पुलहरू ठाउँ-ठाउँमा चिरा परेको अवस्थामा छन् । जमिनको भार थेग्न वनाइएका केहि पर्खालहरुमा पनि ठूल्ठूला चिरा परेका छन् । यी पुल र पर्खालहरु भत्किएमा धनजनको ठूलो क्षति हुन सक्छ । त्यस्तै कतिपय मन्दिर, देवल र पाटीहरु आंशिक रुपमा भत्किएको र झारपात उम्रिरहेको अवस्थामा छन् । समयमै देखभाल गरिएन भने ति सम्पदाहरुको अस्तित्व सदाका लागि नै गुम्न सक्छ । भत्केका वा जीर्ण संरचनाहरुको मर्मत-सम्भार गरिदा सम्बन्धित् प्राविधिकहरुका साथै पुरातत्व, इतिहास, संस्कृति, धर्म र ज्योतिषका ज्ञाताहरुलाई पनि संलग्न गराइनु पर्दछ ।
अन्त्यमा,
पशुपति क्षेत्र र यहाँ रहेका असंख्य मन्दिर र मूर्तिहरु पुर्खाबाट हामीले पाएका अनुपम उपहारहरु हुन् । यो क्षेत्र करोडौ नेपालीहरुको आस्थाको केन्द्र र करोडौ हिन्दुहरुले जीवनमा कम्तिमा एकपल्ट भएपनि पुग्न इच्छा राख्ने तीर्थस्थल हो । कयौं नेपालीहरु आफ्ना सुखदुखहरुमा पशुपतिनाथकै सम्झना गर्दछन् । विश्वभर, विशेष गरेर भारतमा पशुपतिनाथको देश भनेर नेपालले एउटा छुट्टै पहिचान र सम्मान पाएको छ । इतिहास, संस्कृति, पुरातत्व र वास्तुकला प्रेमीहरुका लागि त यो क्षेत्र एक जीवन्त र खुला संग्रहालय नै हो । यसले आन्तरिक तथा बाहृय पर्यटनबाट आउन सक्ने प्रशस्त आर्थिक लाभ र रोजगारीका अवसरहरु पनि उत्तिकै बोकेको छ । त्यसैले पशुपति क्षेत्रको सुन्दरता, वैभवता र महत्तामा आँच ल्याउने बेथिति र विसंगतिहरुलाई शीघ्र निराकरण गरिनु पर्दछ । सुधारका लागि हालसालै संस्कृति, पर्यटन तथा नागरिक उड्ययनमन्त्री आनन्द पोखरेलले गर्नु भएको प्रतिबद्दताका लागि हार्दिक शुभकामना तथा अगि्रम बधाई ।