
﻿बालबालिका साझा भविष्य हुन र उनीहरूको स्वतन्त्रता, अधिकार, संरक्षण, विकास र जीवनस्तर सुधारको लागि सामूहिक प्रतिवद्धता र साझा प्रयास आवश्यक छ भन्ने कुरा महसुस गरी संयुक्त राष्ट्र संघले सन् सन् १९८९ नोभेम्बरमा बाल अधिकार सम्बन्धी महासन्धि पारित गरे पछि हरेक वर्ष नोभेम्बर २० का दिन अन्तर्राष्ट्रिय बाल दिवस मनाइन्छ ।
यो महासन्धिले बालबालिकालाई जाति, वर्ग, लिङ्ग, भाषा, धर्म, राजनीति वा अन्य विचारको आधारमा भेदभाव गर्न नहुने, बाल अवस्थालाई विशेष स्याहार र सहयोग आवश्यक पर्ने हुनाले बाल बालिकाको विकास र कल्याणको लागि परिवारका सदस्य र समुदायले शान्ति, सम्पत्ति, सहिष्णुता, समानता र एकताको भावनाले प्रेरित भई संरक्षण र लालनपालन गर्नुपर्ने, शारिरिक तथा मानसिक अपरिपक्कताका कारण बालबालिकालाई जन्मनु अघि र जन्मे पछि पनि विशेष हेरचाह तथा उचित कानूनी संरक्षणको आवश्यक पर्ने हुँदा बालबालिकालाई समाजमा एउटा व्यक्तिगत जीवन बाँच्न पूर्णरुपले समर्थ बनाइनु पर्ने तथा विभिन्न जोखिम र कठिन अवस्था रहेका बालबालिकालाई विषेश संरक्षण र सहयोग दिइनु पर्ने कुरालाई प्राथमिकता साथ उल्लेख गरी बालअधिकार संरक्षण र प्रचलनका लागि विश्‍वव्यापी सुनिश्‍चितता प्रदान गरेको छ ।
बालअधिकार सम्बन्धी महासन्धी १९८९ र यसपछि जारी भएको बालबालिकाको बेचबिखन, बालवेश्यावृति र अश्लिल चित्रण विरुद्ध बाल अधिकार सम्बन्धी महासन्धीको ऐच्छिक प्रोटोकल २०००, सशस्त्र द्वन्द्वमा बालबालिकाको प्रयोग विरुद्ध बाल अधिकार महासन्धीको ऐच्छिक प्रोटोकल २०००, बालश्रमका निकृष्ट स्वरुप सम्बन्धी आइ.एल.ओ. महासन्धी १९९९ लाई नेपालले अनुमोदन गरी बालबालिकाको अधिकार, सामान्जस्यपूर्ण विकास, संरक्षण र हेरचाह, विकास र सहभागिता जस्ता विषयमा आफ्नो अन्तर्राष्ट्रिय प्रतिवद्धता जाहेर गरिसकेको छ ।
बालबालिकाको संरक्षण र विकासको विषयलाई विश्‍वका सबैजसो राष्ट्रहरूले आफ्नो अवस्था, परम्परा, सांस्कृतिक मूल्य मान्यता र आर्थिक सामाजिक परिवेश अनुरुप राष्ट्रिय कानूनमा समावेश गरी कार्यान्वयन गर्दै आएका छन् । नेपालले मानव अधिकारको विश्‍वव्यापी घोषणापत्र २०४८, बालबालिका सम्बन्धी महासन्धी १९८९ यस अन्तर्गत बनेका प्रोटोकल र अन्तर्राष्ट्रिय सन्धी सम्झौताको आधारमा बालबालिका सवालहरूलाई बाल बचाउ, बाल संरक्षण, बालबिकास र बाल सहभागिता समेतको आधारमा व्यापक दायारामा समेटी नेपालको संविधान (२०७२) ले बालबालिका सम्बन्धी ऐन नियमहरू, राष्ट्रिय नीति आवधिक एवं वार्षिक योजना र कार्यक्रम तथा संस्थागत व्यवस्था भित्र समावेश गरी स्थानीय तहबाटै कार्यान्वयन अगाडी बढाइएको छ । बालबालिकाको शारिरिक, मानसिक, संवेगात्मक, सामाजिक, नैतिक तथा वौद्धिक विकासमा सकारात्मक सुधार र परिवर्तन गर्ने उद्देश्यले हाम्रा सामूहिक प्रयास र कार्यक्रमबाट मिश्रित उपलब्धि हासिल भएको तथ्याङ्कहरुले देखाउँछन् ।
सूचक
उपलब्धी
जम्मा प्रजनन दर (प्रतिमहिला)
२.३
किशोरी प्रजनन दर (प्रति १००० मा)
७१ जना
पाँच वर्ष मूनिको मृत्युदर (प्रति १००० जिवित जन्मका)
३८ जना
नवजात शिशु मृत्युदर (प्रति १००० जिवित जन्ममा)
२३ जना
शिशु मृत्युदर (प्रति १००० जिवित जन्ममा)
३३ जना
मातृ मृत्युदर (प्रति १००० जिवित जन्ममा)
१९० जना
एच.आई.भी. संक्रमित बालबालिका अनुमानित
१९६८ जना
आयोडिनयुक्त नून प्रयोग गर्ने घरधुरी
८१.१ प्रतिशत
स्वास्थ्य संस्थामा सुत्केरी गराउने संख्या
५०  प्रतिशत
एक वर्षभित्र पूर्ण खोप पाउने बालबालिका
९४ प्रतिशत
खानेपानीको सुविधा पुगेको घरधुरी संख्या
८३.६ प्रतिशत
बालविवाह संख्यामा कमी
४१ प्रतिशत
प्राथमिक विद्यालय खुद भर्ना दर
९६.२० प्रतिशत
बाल क्लब गठन र सञ्‍चालन संख्या
२२,४५७ वटा
जिल्ला, नगर र गाउँ तहका बाल सञ्‍जालमा बालबालिकाको प्रतिनिधित्व
४,३१,९६० जना
बाल विकास केन्द्र स्थापना र सञ्‍चालन
३५,१२१ वटा
बालमैत्री स्थानीय शासनको अवलम्वन जिल्ला विकास समिति
६० वटा
नगरपालिका
४४ वटा
गाउँ विकास समिति
९८२ वटा
बाल संरक्षण अनुदान पाउने बालबालिका
५,५२,००० जना
आवासीय बालगृह सञ्‍चालन
५७७ वटा
बालगृहमा रहेका बालबालिका संख्या
१६,४०० जना
बालविवाह सम्बन्धि मुद्दा दर्ता
२३ वटा
प्रारम्भिक बाल विकास केन्द्रमा भर्ना
१०,१४,३३९ जना
श्रोत: नेपालका बालबालिकाको स्थिति- २०७२, र अन्य प्रतिवेदन
नेपालमा बालबालिकाको क्षेत्रमा भएका उपलब्धि मापन गर्ने केही प्रतिनिधिमूलक सूचक हुन् । यी सरकारी क्षेत्र, स्थानीय निकाय, गैर-सरकारी क्षेत्र, समुदाय, अभिभावक तथा परिवार, बालबालिका र विकास साझेदारको निरन्तर क्रियाशिलताको एकिकृत प्रतिफल हो । यसले बालबालिकाको स्वास्थ्य, शिक्षा, संरक्षण र सहभागिताको स्थितिमा क्रमिक सुधार हुँदै आएको देखिएतापनि विभिन्न कारणले हाम्रा बालबालिकाहरूले भोग्नु परेका समस्या, अभाव, असुविधा र जोखिमको तुलनामा हाम्रा नीतिगत, कार्यक्रमगत तथा संस्थागत प्रयासहरू थप गर्नुपर्ने देखिएको छ ।
देशभरिका बालबालिकाको समग्र स्थितिमा आशातित सुधार हुन सकेको छैन। द्वन्द्वको कारण प्रभावित र भूकम्पको कारण अधिकार बन्चित हुन पुगेका बालबालिकाको पीडा मननयोग्य छ । गरिव र सिमान्तकृत समूहका बालबालिकाको अवस्था कहाली लाग्दो छ । वर्गीय, जातीय एवं लैङ्गिक विभेदका कारण बालबालिकाको स्थिति नाजुक बन्न पुगेको छ । अनौपचारीक एवं असंगठित श्रम क्षेत्रका बालबालिकाको दैनिकी अझै पेचिलो छ ।
वैदेशिक रोजगारीले भित्रिएको क्षणिक खुशीको तुलनामा भुसको आगो झै सल्किदै गएको पारिवारिक विखण्डन, सामाजिक विसंगति र सांस्कृतिक विचलनले बालबालिकामा पारेको असर र प्रभाव अझै डरलाग्दो छ । एकातिर समाजमा विद्यमान कुरीति र कुसंस्कारको कारण विवाह जस्तो नैसर्गिक अधिकारबाट बञ्‍चित भई बालबालिकाहरू बाल विवाहको चपेटामा परेकटा छन् भने अर्को तर्फ समाजमा देखिने लैङ्गिक हिंसा, बालश्रम, बेचविखन, शोषण, अपमान, दुर्व्यवहार, अनुचित प्रयोग जस्ता घटनाहरूले बालबालिकाहरू प्रभावित हुने क्रम रोकिएको छैन ।

बाल अधिकार प्रवर्द्धन र सुनिश्‍चितताको लागि अनुकुल वातावरण र बालमैत्री अवस्था सिर्जना गर्नु सबैको साझा दायित्व हो

यी र यस्तै समस्या र चुनौती बीच बालबालिका सम्बन्धी हाम्रा संवैधानिक एवं कानूनी व्यवस्था र अन्तर्राष्ट्रिय प्रतिवद्धताको व्यवहारिक, यथार्थपरक र नतिजामुखी कार्यान्वयनमा जोड दिनु आवश्यकता हो । गर्भवती महिला र बालबालिकाको पोषण र स्वास्थ्यमा चमत्कारिक परिवर्तन ल्याउने उद्देश्यका साथ प्रारम्भ गरिएको सुनौला हजार दिन कार्यक्रमको सफलता बाल अधिकारलाई व्यक्ति, घरपरिवार र स्थानीय स्तरबाटै आन्तरिकीकरण गरी शासनको अभिन्न अंग बनाउने प्रयास स्वरुप प्रारम्भ भएको बालमैत्री स्थानीय शासनको विस्तार र प्रवर्द्धन, नयाँ संवैधानिक व्यवस्था अनुरुप नीति तथा कानूनको पुनरावलोकन संशोधन एवं निर्माण, बालबालिका सम्बन्धी राष्ट्रिय नीति २०६९ को कार्यान्वयन कार्ययोजनासहित श्रोत साधन र संस्थागत प्रवन्ध यातना र जोखिममा परेका बालबालिकाको विशेष संरक्षणको लागि मनोसामाजिक परामर्श र समुदायमा आधारित पुनर्स्थापना, बालबालिकाको विशेष संरक्षण तथा बालन्याय प्रणालीसँग सम्बन्धित संस्थाहरूको सुदृढिकरण र बालबालिका सम्बन्धी सबै विषयका प्रक्रिया, चरण र परिणाम बालबालिका र अन्य सरोकारवालाको अर्थपूर्ण सहभागिता हाम्रा प्राथमिकताका कार्यहरू हुन् ।
त्यसैले बाल अधिकार प्रवर्द्धन र सुनिश्‍चितताको लागि अनुकुल वातावरण र बालमैत्री अवस्था सिर्जना गर्नु सबैको साझा दायित्व हो भन्ने कुरालाई पुन पुष्टी गर्दै थप गतिशिलका साथ हाम्रा प्रयासहरुलाई परिणाममूखी बनाउनु आवश्यक छ । बालबालिका जन्मनु अघि र जन्मेपछि उनीहरूलाई आवश्यक स्याहार, पोषण, शिक्षा, सहयोग, सम्मान, र सद्‍भाव प्रदान गरी बालबालिकाको शारीरिक, मानसिक, संवेगात्मक, वौद्धिक र शैक्षिक विकास गर्न सबैको समन्वयात्मक सहकार्यमा सबै वर्ग र समूदायका बालबालिकाको बाल अधिकारको पूर्ण उपयोग गर्दै सक्षम, योग्य, अनुशासित र प्रतिस्पर्धी नागरिकको रुपमा व्यक्तित्व विकास गर्न सक्ने अनुकुल वातावरण तयार गर्दै सम्पूर्ण रुपले समर्पित हौं । अन्तर्राष्ट्रिय बाल दिवसको सन्देश पनि यहि हो । बालबालिका प्रति हामी कति इमान्दार, जिम्मेवार, संवदेनशिल, प्रतिवद्ध र उत्तरदायी छौं आफैले मूल्याङ्कन गरौं ।
(लेखक थपलिया सूचना तथा सञ्चार मन्त्रालयका सचिव हुन् ।)