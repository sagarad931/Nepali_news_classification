
﻿सुनिल सापकोटा
कालो कोटको गोजीमा के छ ? भोट माग्ने एजेन्डा छ । अहिले भेट्दा कालोकोटेले भन्ने कुरा हो यो । कालो कोटको खल्तीबाट प्रचार सामग्री निकालेर बार हाक्ने योजना सुनाउँदै भोट मागेर सबैको ध्यान तान्न वकिल खप्पिस देखिएका छन् ।
आगामी चैत २० गते हुन गइरहेको कानुन व्यवसायीको आधिकारिक पेसागत छाता संगठन नेपाल बार एसोसिएसनको  २४ औं केन्द्रीय कार्य समितिको निर्वाचनले वकिललाई नराम्ररी छोएको छ ।
न्याय क्षेत्रसँग सम्बन्धित निकाय बारको निर्वाचनले सबैको ध्यान तानेको छ । राजनीतिक दलदेखि न्यायालय अर्थात् कार्यपालिका र न्यायपालिका समेत बारको चुनावले उत्साहित बनेको छ ।
अदालतमा बहस गर्न व्यस्त हुने वकिलहरूलाई  भोट माग्न भ्याइनभ्याई छ । चुनावी दौरानमा रहेका अधिवक्ताहरू झन् बढी बोल्न थालेका छन् । बारको चुनावले न्यायिक वृत्तमा न्यानो छाएको छ । बार भनेको ट्वाक लगाउने ठाउँ हो भनेर चिन्दै आएको आममानिसको नजरमा शम्भु थापाको नेतृत्वमा रहेको बारको कार्य समितिले बारलाई वकिलहरूको पेसागत संगठन हो भनेर आम जनमानसमा निमेट छाप छोड्न सफल भएको थियो ।  ट्वाकेन्द्रहरूलाई पनि बारको कुरा गर्दा वकिल भनेर दिमागमा चस्का दिने स्थिति आएको थियो । यसको कारण ०६३/६३ सालको लोकतान्त्रिक आन्दोलनको  सफल नेतृत्व गर्दै सही गन्तव्यमा अवतरण गर्न नेपाल बारले एसोसिएसनले  खेलेको भूमिका हो ।
देवनाथप्रसाद बर्माको नेतृत्वमा २०१३ सालमा चारखाल अड्डामा स्थापना भएको वकिलहरूको पेसागत संगठन नेपाल बार एसोसिएसनको ६० वर्ष उतार-चढावका बीच बितेको छ । अर्ध शताब्दी सामान्य हैसियतमा अगाडि बढिरहेको नेपाल बारलाई शम्भु थापा, माधव बास्कोटा, केदार कार्की, शेरबहादुर केसीलगायतको सामूहिक प्रयासबाट व्यवस्था परिवर्तनको संवाहकका रुपमा स्थापित गराएर थिए ।
नेपालमा ०६२/६३ को लोकतान्त्रिक आन्दोलनमार्फत शासन व्यवस्थालाई परिवर्तन गर्न बारले अग्रणी भूमिका निर्वाह गरेको थियो । आन्दोलनका क्रममा नेपाल बारको अगाडि अन्य पेसागत संस्थाहरू छायामा परेका थिए । मेचीदेखि महाकाली र हिमालदेखि तराईसम्म बारको नाम चिरपरिचित बनेको थियो ।

लोकतान्त्रिक आन्दोलनको सफल नेतृत्व गरेर तत्कालीन समयमा सगरमाथाको उचाइ चुमेको नेपाल बार बिस्तारै ओरालो झरेर कालापत्थर नजिक पुग्न आँटेको छ

कानुनी राज्य, मानवअधिकार, न्यायिक सर्वोच्चता, स्वतन्त्र न्यायपालिका, अधिकार, न्याय र समानताको पक्षमा वकालत गर्दै वकिलहरूको छाता  संगठन नेपाल बारले अन्याय र अत्याचारविरुद्ध सडक तताएपछि तानाशाहहरू घुँडा टेक्न बाध्य भएका थिए । बार सडकमा ओर्लिएपछि आन्दोलनले नयाँ मोड लिएको थियो ।
बारको नेतृत्वमा आन्दोलन चरम उत्कर्षमा पुगेको थियो । बारको न्यायिक आवाज र साथका कारण शाही आयोग लगायत अवैधानिक निकायलाई सर्वोच्च अदालतले साहसिक फैसलामार्फत खारेज गरिदिएको थियो । लोकतान्त्रिक आन्दोलनको नेतृत्व राजनीतिक दलले होइन नेपाल बारले लिएको छ भन्ने सन्देश प्रवाह भएको थियो ।
आन्दोलनको सिलसिलामा प्रशासनले शम्भु थापा, माधव बास्कोटा, केदार कार्कीलगायत वकिललाई गिरफ्तार गरेपछि अधिकार र न्यायको आवाज बुलन्द भएको थियो ।
त्यो समयमा नेपाल बारको उचाइले सगरमाथाको चुचुरो चुमेको थियो भन्दा पनि फरक पर्दैन । लोकतान्त्रिक आल्दोलनलाई बारले नै पार लगाएको थियो । नेपाल बार भन्नेबित्तिकै गर्वले छाती फुल्थ्यो । बारले वकिलहरूको सान बढाएको थियो ।
स्वतन्त्र न्यायपालिकाको पक्षमा समेत सशक्त आवाज उठाएको बारले आफ्नो उचाई बढाउन सफल भएको थियो । बार भनेको अदालतको गरिमालाई कायम राख्न मद्दत गर्ने संस्था पनि हो ।
नङ र मासुको जस्तो सम्बन्ध रहेको आदलत र बारको बीचमा पछिल्लो समय शीतयुद्ध चलेको छ । यी दुई निकायबीचमा देखापरेका समस्याको समाधान गरेर सम्बन्ध सुधार गर्न सक्ने नेतृत्व अहिलेको आवश्यकता हो ।  यसका लागि सक्षम र सबल नेतृत्वको खाँचो छ ।
लोकतान्त्रिक आन्दोलनको सफल नेतृत्व गरेर तत्कालीन समयमा सगरमाथाको उचाइ चुमेको नेपाल बार बिस्तारै ओरालो झरेर कालापत्थर नजिक पुग्न आँटेको छ । आन्दोलन र परिवर्तनको पक्षमा अग्रणी भूमिकामा रहेका शम्भु थापाको टावर पर्सनालिटीको अगाडि समेत छायामा नपरेका र आफ्नो हैसियतलाई प्रस्ट पारेका सशक्त, इमानदार र निर्भिक छवि बनाएका माधव बास्कोटा, केदार कार्कीलगायत स्थापित अनुहारहरूलाई भूमिकाविहीन बनाएर आफ्नो राजनीतिक स्वार्थ पूरा गरी  तत्कालीन बारको स्पिरिटलाई समाप्त पार्ने काम भएको छ ।

उम्मेदवारहरूले रक्सीको खोलो बगाएको देख्दा लाग्छ, यो नेपाल बार हो कि रेस्टुरेन्ट एन्ड बार हो । यसको नियन्त्रण हुनैपर्छ ।

बारमा सफल नेतृत्व र  सुधार गर्न सक्ने यस्ता व्यक्तिहरूलाई साइजमा ल्याएर अगाडि बढ्नका लागि एउटा तत्व सधैँ नै लागिपरेको छ । यसले बारलाई भार बनाएको छ । शम्भु थापाको नेतृत्वका सफल र उत्कृष्ट  प्रतिभा मानिएका बास्कोटा र कार्कीलाई साइजमा ल्याएर त्यो समयमा मध्यम भूमिकामा रहेका शेरबहादुर केसी अहिले दोस्रोपटक बारको नेतृत्व गर्नका लागि मैदानमा खडा भएका छन् ।
पेसागत मर्यादालाई कायम राखेर राष्ट्र निर्माण र  परिवर्तनका लागि आफूहरूलाई तिलाञ्जली दिनसमेत तयार रहेका वकिलहरूलाई नेतृत्वमा स्थापित हुन नदिनका लागि अनेकौँ प्रपञ्च रचियो । स्थापित हुनुपर्ने वकिलहरू विस्थापित भएकाले बारको भूमिकामा  तगारो लाग्यो । हुँदाहुँदै नेपाल बार पछिल्लो समय आएर पेसागत संगठन भन्दा मागीखाने भाँडोजस्तै हुँदै गएको छ ।
नेपाल बारको  नेतृत्वले पेसागत हकहितको मुद्दामा काम गर्न सकेको छैन ।
वकिलहरूको क्षमता अभिवृद्धि, पेसागत दक्षतामा निखारता, सशक्तीकरण, स्वतन्त्र न्यायपालिकाको पहरेदारी, सामाजिक सुरक्षाका सवालहरू, सामाजिक न्याय, अधिकार र न्यायका लागि खबरदारी र समाज निर्माणमा साझेदारी संस्थाको रुपमा स्थापित रहेको संस्थाको नेप्से परिसूचक दिन प्रतिदिन ओरालो लाग्दै गएको छ ।
समाजको इन्जिनियरको रुपमा हेरिने वकिलहरूले सोसियल इन्जिनियरिङको पाटो भुलेका छन् । समाजमा अहिले वकिलाप्रतिको दृष्टिकोण त्यति राम्रो छैन । सकारात्मक, व्यवस्थित, न्यायिक र मर्यादित समाजको निर्माण गर्ने दायित्व समाजका इन्जिनियर वकिलहरूको हो । वकिलहरूले यसको हेक्का राख्नैपर्छ ।
बारको नेतृत्वले पछिल्लो समय आएर वकिलहरूलाई धोका दिएको छ । पेसागत सुधार गर्ने कसम खाएर भोट मागेर चुनाव जितेकाहरू आफूले पाएको जिम्मेवारीलाई दुरुपयोग गरेर सार्वजनिक लाभको पद धारण गरेका छन् । नेपाल बार न्यायाधीश बन्नका लागि बार्गेनिङ गर्ने थलोको रुपमा विकास हुँदै गएको छ । आफूले पाएको अधिकारको प्रयोग गर्न नसकेर बारले वकिलहरूको बेइज्जती गरेको छ ।
न्याय परिषदको सदस्यमा आफ्नो प्रतिनिधि पठाउन असफल बारले आफ्नो प्रतिनिधिको उपस्थितिबिना र बारको सहभागिता नै नभइकन न्यायपरिषदले न्यायाधीश नियुक्तिका लागि गरेको सिफारिसलाई पनि अनुमोदन गरेर जग हँसाउने काम गरेको छ ।

बारको उचाइलाई पुरानै अवस्थामा लग्नका लागि कालो कोटेहरूले भोटको सही मूल्यांकन गरेर प्रयोग गरुन् । बाँसुरी बजाउन कलाकारलाई दिने कि बाँदरलाई ? कानुन दृष्टि लगाउने मौका यही हो

पेसागत संगठनले मूल्यांकन गरेर सक्षम र इमानदार वकिलहरूलाई न्यायाधीश बनाउनका लागि पहल गर्नु पर्ने बारले राजनीतिक दलको फेरो समातेर सांसद भएका मानिसहरूलाई स्वतन्त्र न्यायपालिकाको न्यायाधीश बनाउने न्याय परिषदको निर्णयलाई आफ्नै निर्णयविपरीत स्वागत गरेर आफ्नो हैसियतलाई उदांगो पारेको छ । अदालतभित्र राजनीति घुसाएर चलखेल गर्दा पनि स्वतन्त्र न्यायपालिकाको पहरेदार बार मुकदर्शक बनेको छ ।
पछिल्लो समय बारको नेतृत्वमा रहेका मानिसले बारको गरिमा र प्रतिष्ठालाई समाप्त पार्ने काम गरेका छन् । बारको स्तर  खस्किएको छ । यस्तो अवस्था हुनुको पछाडि बारलाई पद प्राप्तिको प्रयोगशालामा परिणत गर्नु हो । तीन वर्ष बारको  नेतृत्व गर्ने म्यान्डेट प्राप्त गरेर बारको नेतृत्वमा स्थापित भएकाले बारको भूमिकालाई विस्थापित गरेर गल्ती गरेका छन्, यसको समीक्षा गर्ने बेला भएको छ । यसको फैसला चुनावबाट गर्ने बेला भएको छ ।
बारको उद्देश्यले समाप्त पारेर आफ्नो स्वार्थ पूरा गर्नेहरूलाई ठेगान लगाउने उपयुक्त समय आएको छ । नेपाल बारको निर्वाचन अत्यन्तै महँगो र भड्किलो बन्दै गएको छ । चुनावको प्रचार-प्रसार शैली र वकिलहरूले गरेको खर्च हेर्दा लाग्छ यो नेपाल बारको चुनाव हो कि नेपाल उद्योग वाणिज्य महासंघको निर्वाचन हो छुट्याउन मुस्किल पर्छ । उम्मेदवारहरूले रक्सीको खोलो बगाएको देख्दा लाग्छ, यो नेपाल बार हो कि रेस्टुरेन्ट एन्ड बार हो । यसको नियन्त्रण हुनैपर्छ ।
वकिल र अल्कोहल पर्यायवाची हुन् भन्ने मान्यताको स्थापित गरिँदै छ । एउटा बारमा लयर हुन्छ अर्को बारमा लिक्व्यएर हुन्छ भन्ने मानसिकताको विकास हुँदै छ । नेपाल बार वकिलहरूको पेसागत संगठन हो कि भट्टी पसल हो । यसको विषया गम्भीर बहस र समीक्षा हुन जरुरी छ । लाखौँको खर्च गरेर बारलाई पार लगाउन सकिन्न भन्ने कुरा सबैले बुझ्न जरुरी छ । तत्कालीन समयमा स्थापित बारको प्रतिष्ठालाई समाप्त पार्ने खेलमा लागेका बिचौलियाको कब्जामा बार पर्ने खतरा बढ्दै गएको छ ।
थापाको नेतृत्व कालमा अन्तर्राष्ट्रिय स्तरमा समेत ख्यातिप्राप्त बारले नर्वेजियन बार, ल अफ एसियालगायत संस्थासँगको सम्बन्धलाई  मजबुत  बनाएको थियो । तर, अहिले यसमा पनि आँच आएको छ ।
अबको बार भनेको पेसागत हकहितमा केन्दि्रत हुन सक्ने खालको इमानदार र सक्षम नेतृत्वको हातमा र साथमा हुनुपर्छ । बिचौलिया र अवसरवादीको हातमा होइन । कालो कोटमा कालो धब्बा बस्ने स्थितिको अन्त्य हुनैपर्छ ।
बारको उचाइलाई पुरानै अवस्थामा लग्नका लागि कालो कोटेहरूले भोटको सही मूल्यांकन गरेर प्रयोग गरुन् । बाँसुरी बजाउन कलाकारलाई दिने कि बाँदरलाई ? कानुन दृष्टि लगाउने मौका यही हो । कालो कोट लगाएर भोटको राजनीति होइन, पेसालाई मर्यादित बनाउनैपर्छ । नोटसँग कोट र भोट साट्ने परिपाटीको अन्त्य गर्दै बारलाई पुरानै अवस्थामा फर्काउनुको विकल्प छैन ।