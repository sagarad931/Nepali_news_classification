
राष्ट्रवादी नारा दिएर सत्ताको बागडोर सम्हालेको एमाले नेतृत्वको वर्तमान सरकारप्रति असन्तुष्टि बढ्दो छ । जम्बो मन्त्रिपरिषद् विस्तार गरे पनि राष्ट्रवादी नारा दिएर विषय विकेन्द्रित गर्ने सूत्रले केही महिना काम गरे पनि विस्तारै सरकारले काम गर्न सकेन भन्ने आलोचना भइरहेकै छ । एमालेकै प्रभावशाली नेताहरूले समेत सार्वजनिक रूपमै सरकारको आलोचना गर्न थालेका छन् । एमालेका सचिव योगेश भट्टराई पनि असहज अवस्थामा सरकार बनेपछि गर्न सकिने कामसमेत हुन नसकेको स्वीकार गर्छन् । उनी अहिले देखिएका राष्ट्रिय समस्याको हल गर्न राष्ट्रिय सहमति आवश्यक रहेको बताउँछन् । राष्ट्रिय सहमतिको सरकार एमालेकै एजेन्डा भएको बताउने भट्टराई त्यसका लागि सरकार पुनर्गठनको विकल्पमा समेत छलफल गर्न तयार रहेको बताउँछन्  । तराई–मधेसमा जारी आन्दोलन उठ्नुमा मधेसमा छरिएको भ्रम मुख्य कारक रहेको उनको ठम्याइ छ । मधेसमा गलत तहलाई उठाएर गरिएको भ्रम विस्तारै चिरिँदै जाँदा आन्दोलनको राप र ताप घटेको बताउने उनै भट्टराईसँग सरकार, मधेसमा जारी आन्दोलन र संविधान कार्यान्वयनलगायतका विषयमा केन्द्रित रहेर कारोबारकर्मी जगन्नाथ दुलाल र तीर्थराज बस्नेतले गरेको कुराकानी :
योगेश भट्टराई
सचिव, नेकपा (एमाले)
नेकपा (एमाले) नेतृत्वको वर्तमान सरकार राष्ट्रवादी नारा दिनुबाहेक अरू मामिलामा असफल भयो भनेर आलोचना सुरु भएको छ । यसलाई तपाईंले कसरी हेर्नुभएको छ ? 
सरकारको कामकारबाहीलाई दुई कोणबाट हेर्न सकिन्छ । पहिलो, सरकारका अप्ठ्यारा के–के थिए भनेर हेर्नुपर्छ ।  दोस्रो, सरकारले गर्न सक्ने काम के थिए भनेर पनि हेर्नुपर्छ । हाम्रो पार्टीका अध्यक्ष केपी शर्मा ओली नेतृत्वको वर्तमान सरकारका ३ वटा अप्ठ्यारा छन् । एउटा, हामी राष्ट्रिय सहमतिको सरकार गठन गर्न चाहन्थ्यौं । कांग्रेसलाई पनि सरकारमा सामेल गर्न चाहन्थ्यौं तर त्यसो हुन सकेन । प्रधानमन्त्री निर्वाचनमा केपी शर्मा ओलीविरुद्ध उम्मेदवारी दिएर कांग्रेस प्रमुख प्रतिपक्षमा बस्न पुग्यो । व्यवस्थापिका–संसद्को सबैभन्दा ठूलो दल प्रमुख प्रतिपक्षमा रहेपछि संविधान कार्यान्वयन र अहिलेका चुनौती हल गर्न अप्ठ्यारो त स्वाभाविक हिसाबले आउने नै भयो । दोस्रो, कांग्रेस सभापति सुशील कोइराला नेतृत्वको सरकार रहँदा नै नेपालमाथि भारतीय नाकाबन्दी सुरु भएको थियो । जुन विरासतमा एमाले नेतृत्वको सरकारलाई प्राप्त भयो । तेस्रो, तराई–मधेसमा चर्किरहेको आन्दोलन । यी ३ चुनौतीकाबीच हाम्रो पार्टीका अध्यक्ष प्रधानमन्त्री निर्वाचित हुनुभएको हो ।
अघिल्लो सरकारका पालादेखि नै मुलुकमा देखिएका समस्या नेकपा (एमाले) र प्रधानमन्त्रीको प्रयत्नले मात्रै हल हुने अवस्था थिएन । त्यसमा राष्ट्रिय राजनीतिको प्रभाव थियो । क्षेत्रीय राजनीतिको प्रभाव थियो । अन्तर्राष्ट्रिय शक्तिहरूले त्यसमा हात हालेका थिए । त्यसकारण हामीले मात्र ती चुनौतीको सामना गर्न सक्दैनथ्यौं । त्यसका लागि राष्ट्रिय संकल्पको आवश्यकता थियो, कांग्रेसकै कारणले जुन संकल्प निर्माण गर्न सकिएन ।
सरकारको कामकारबाहीलाई लिएर नेकपा (एमाले)कै नेताहरूले जनाइरहेको असन्तुष्टिलाई तपाईं के भन्नुहुन्छ ? 
मेरो भनाइको तात्पर्य सरकारले केही गर्नै नसक्ने अवस्था थियो भन्ने होइन ।  सरकार आफैंले गर्न सक्ने काम पनि हुन सकेन । त्यही भएर आमजनता र पार्टीभित्र पनि असन्तुष्टिका स्वर सुनिएका हुन् । सरकारले आपूर्ति व्यवस्था सहज,  कालोबजारी नियन्त्रण गर्न सक्नुपथ्र्यो, त्यो सकेन । आफ्नै निर्णय पनि कार्यान्वयनमा आउन सकेनन् । मुलुकका समस्या समाधानका लागि चुस्तदुरुस्त ढंगबाट सरकारले काम गर्न सकेन । सरकारले लोकप्रियता कमाउन सकेन । ६ जना उपप्रधानमन्त्रीसहितको ४० सदस्यीय जम्बो मन्त्रिमण्डल बनाउँदा सरकार अलोकप्रिय बन्न पुग्यो । त्यसपछि सरकारले समस्या समाधानका लागि राखेका अडान पनि विश्वसनीय छैनन् कि भन्ने अड्कलबाजी भयो । तब सरकारको आलोचना हुन थाल्यो । मान्छेका कतिपय जन्मजात विशेषता हुन्छन् । एउटाको विशेषता अर्काेसँग मिल्दैन । त्यस्ता विशेषता विभिन्न कारणले बदलिन गाह्रो हुन्छ । यद्यपि जिम्मेवारी पदमा रहेको व्यक्तिले सार्वजनिक अभिव्यक्ति दिँदा, काम गर्दा यसको प्रतिक्रिया के आउला भन्ने ख्याल गर्नुपर्छ ।
मुख्य सत्ता साझेदार दल एकीकृत नेकपा (माओवादी)का अध्यक्ष पुष्पकमल दाहालले राष्ट्रिय सरकार गठनको कुरा उठाइरहेका छन् । सम्भावना कत्ति छ ? 
०६४ सालदेखि नै राष्ट्रिय सरकार नेकपा (एमाले)को एजेन्डा हो । त्यो एजेन्डा दुइटै संविधानसभामा सफल हुन सकेन । त्यसले गर्दा कतिपय समस्यामा बढी राजनीतीकरण भयो । समस्याहरू बढी भावनात्मक हुँदै गए । राजनीतिक दलहरूबीचको दूरी बढ्यो । सुशील कोइराला नेतृत्वको सरकार गठन हुने बेला पनि माओवादी त्यसमा सामेल होस् भन्ने हाम्रो कोसिस थियो । तर, माओवादी सामेल भएन । पछिल्लोपटक ओली नेतृत्वको सरकार गठन हुँदा कांग्रेस सामेल होस् भन्ने थियो । दुर्भाग्यवस त्यो पनि हुन सकेन । हामी अहिले पनि त्यही पक्षमा छौं । सरकारलाई पुनर्गठन गरेर राष्ट्रिय स्वरूप दिने कुरामा हामी सकारात्मक छौं ।
तपाईंहरू सरकार पुनर्गठन आफ्नै नेतृत्वमा कि अरू विकल्पमा पनि खुला हुनुहुन्छ ? 
हाम्रो प्राथमिकता केपी शर्मा ओली नेतृत्वको सरकारलाई नै राष्ट्रिय सहमतिको स्वरूप दिनुपर्छ भन्ने रहन्छ । संविधान कार्यान्वयनमा देखिएको चुनौती सामना गर्न, राष्ट्रिय एकतालाई मजबुत बनाउन प्रमुख दलहरूबीच एकता आवश्यक छ ।  संसदीय, स्थानीय र प्रादेशिक चुनाव गर्नु छ । त्यसका लागि सबैको प्रयत्न आवश्यक छ । यसका लागि पनि हामी कांग्रेसलाई सरकारमा आउन आग्रह गर्छौं । तर, अहिले उहाँहरूको प्राथमिकतामा सरकारभन्दा पनि पार्टीको महाधिवेशन छ । महाधिवेशनपछि उहाँहरूलाई अहिलेकै सरकारमा आउन अनुरोध गर्छौं । योबाहेक अरू विकल्पमा सहमति जुट्न सक्छ भने त्यसका लागि पनि छलफल गर्न हामी खुला छौं ।
राजधानीबाट दीप प्रज्वलनसहित भव्य रूपमा जारी गरिएको संविधानप्रति असन्तुष्टि जनाउँदै मधेसमा आन्दोलनको आगो सल्किनुमा प्रमुख दलहरूको कमजोरी हो भनिन्छ नि ?
संविधानसभाबाट जारी भएको संविधानको विरोध २ कारणले भएको छ । एउटा– जानीबुझी र अर्को स्वतःस्र्फुत रूपमा । तराई–मधेसको एउटा पंक्ति लहैलहैमा विरोधमा उत्रिएको छ । मधेसीलाई नागरिकता नदिने भो । पहाडेले मात्रै नागरिकता पाउने भए भनेर फैलाइएको अफवाहको पछि उनीहरू लागेका छन् । अर्कोथरी– विवाह गरेर भारतीय महिला ल्याइँदा बुहारीले नागरिकता नपाउने भए,  सरकारी जागिरमा मधेसीहरू भर्ती हुन नपाउने भए भन्ने हल्ला फिँजाइएको छ । राष्ट्रपति, प्रधानमन्त्री, सांसद उठ्न नपाउने भए भनेर उचालिएको छ । यी सत्य होइनन्, गलत कुरा हुन् । यस्ता गलत कुरा उठाएर जनतामाझ भ्रम फैलाइएको छ ।
प्रमुख राजनीतिक दलहरूबाट केही कमजोरी अवश्यै भयो । संविधानमा के के कुरा छन् भन्ने सूचना जनतालाई दिन सक्नुपथ्र्यो । रेडियो, पत्रपत्रिका, टेलिभिजन र अन्य माध्यमबाट, पार्टीका गतिविधिबाट जनतालाई संविधान बुझाउनुपथ्र्यो । त्यसमा ढिलाइ हुँदा गलत तथ्यहरू लगेर भ्रम छर्ने काम भयो । त्यसैले मधेसको एउटा ठूलो पंक्ति गलत कुराको पछि लागेर दुरुपयोग भएको छ । दुरुपयोग भएको पंक्तिलाई सही बाटोमा हिँडाउनु र सही कुरा बुझाउनु अबको हाम्रो प्रमुख दायित्व हो । यो बीचमा हामीले बुझाउने काम गरिहरहेका छौं । विभिन्न भाषामा लेखिएका संविधानका लाखौं प्रति बोकेर नेकपा एमाले मधेस गयो । मधेस जाँदा मधेस आन्दोलनमा अधिकांश कांग्रेस, एमाओवादीका कार्यकर्ताहरू सामेल भएका छन् । एमालेका कार्यकर्ता सहभागी भएका छैनन् । हामीले संविधानका प्रतिहरू लगेर बुझाउँदा त्यहाँका जनताले धेरै कुरा बुझेका छन् । कुनै पनि विदेशी महिला नेपालमा बिहे गरेर आएपछि तुरुन्तै नागरिकता प्राप्त गर्छिन् । जबकी नेपाली चेली भारतमा बिहे गरेर गएको ७ वर्षपछि मात्र नागरिकता पाउँछिन् । कुनै पनि खास नेपाली राष्ट्रपति हुन पाउँछ । अंगीकृतले मात्र नपाउने हो । अंगीकृतबाट जन्मेका सन्तानले फेरि राष्ट्रपति हुन पाउँछन् भनेर हामीले बुझाएका छौं । धेरै भ्रम हटेका छन् र त्यसैको फलस्वरूप मधेश आन्दोलन पनि सेलाउँदै गएको छ ।
संविधान संशोधनले पनि मधेसका माग सम्बोधन भएन भनेर आन्दोलनरत दलले कुरा उठाइरहेका छन् । मोर्चाका मागको सम्बोधन कसरी हुने देख्नुहुन्छ ?
हामी संविधान संशोधन विधेयकमाथि मधेसी मोर्चाको समेत समर्थन प्राप्त गरेर अघि बढाऊँ भन्ने पक्षमा थियौं । तर, कांग्रेस त्यसमा हतारियो । कांग्रेसले यति हतार गर्यो कि हाम्रो नियतमाथि नै प्रश्न उठाउने काम भयो । अघिल्लो सरकारले दर्ता गरेको विधेयक एमाले सरकारले किन अघि बढाउन चाहँदैन ? भनेर प्रश्न खडा गर्नतर्फ कांग्रेस अघि बढ्यो । हामीले द्विपक्षीय, त्रिपक्षीय वार्तामा समेत विधेयकले समस्या समाधान हुन्छ ? भनेर प्रश्न ग¥यौं । कांग्रेसले त्यसको ग्यारेन्टी लिन्छौ भन्यो । विधेयक पनि अघि बढ्यो र संविधान संशोधन गर्ने काम पनि भयो । तर, मधेसी मोर्चा असन्तुष्ट नै देखियो । विधेयकले मोर्चाले उठाएका मुख्य २ वटा विषय— जनसंख्याका आधारमा निर्वाचन क्षेत्र निर्धारण र समावेशी र समानुपातिक सिद्धान्त पुनःस्थापित गर्ने माग सम्बोधन भएका छन् । योभन्दा धेरै माग तत्काल सम्बोधन गर्न सकिँदैन । सीमांकन अहिले नै कुनै राजनीतिक निर्णयका आधारमा सम्बोधन हुँदैन । त्यसका लागि लामो अभ्यास गर्न जरुरी छ ।
सीमांकनको सन्दर्भमा लामो समयदेखि हामी छलफल गरेर आएका हौं । त्यो छलफलका आधारमा हामीले ७ प्रदेशको खाका ल्याएका छौं । त्यसमा बदल्नुपर्ने छ भने राष्ट्रव्यापी छलफल गर्नुपर्छ । हतारमा एक ठाउँको समस्या समाधान गर्दा अन्यत्र समस्या जन्माउनु हुँदैन । त्यसैले मोर्चालाई हाम्रो आग्रह छ– सीमांकनलगायतका अन्य मुद्दामा राजनीति संवादको प्रक्रियाबाट अघि बढौं । एउटा संवैधानिक आयोग बनाऔं । आयोगले अध्ययन गरी रिपोर्ट दिन्छ, त्यसलाई संसद्मा प्रस्तुत गरौं । यसरी नै यो समस्याको हल निकाल्नुपर्छ र यसको अर्को विकल्प छैन ।
मधेसी मोर्चा पुनः कार्यदलबाटै समस्याको निकास खोज्न तयार भएको छ । कत्तिको सम्भव देख्नुहुन्छ ?
नमिल्नु पर्ने कुरा केही पनि छैन । मधेसी मोर्चाको तर्फबाट नमिलाउन खोजिएको हो । मिलाउन चाहने हो भने सबै कुरा मिल्छ । नेपाली भएर सोच्ने हो भने मिलिहाल्छ । हामी मधेसी, पहाडी भएर सोच्न थाल्यौं भने हाम्रा बीचमा मतभिन्नताहरू ज्यादा हुन्छन् । जब हामी नेपाली भएर सोच्छौं भने नेपालको हितमा हामी सबै एक ठाउँ आउनैपर्छ । त्यसो हुँदा मोर्चाले राखेका माग त्यति कठोर छैनन् । उहाँहरू पनि लचक हुनुपर्छ । सरकार र पार्टीहरू पनि लचक हुनुपर्छ । सीमांकनको कुरामा पनि केही न केही सहमति गरौं । अरू कुरा लेनदेनको आधारमा मिलाउन सकिन्छ ।
प्रमुख दलहरूले मधेसबाट प्रतिनिधित्व गर्ने आफ्ना सांसदहरूलाई नसुनी मधेसी नेताहरूलाई मात्र सुन्दा समस्या चुलिएको हो भनिन्छ नि !
पार्टी नेतृत्वले हाम्रा मधेसी नेता कार्यकर्ताका आवाजलाई सुरु देखिनै राम्रोसँग सुन्नुपर्थ्यो । नसुनेको सत्य हो । त्यसमा नेतृत्वले ध्यानाकर्षण गर्न सकेन, हामी चुकेकै हौं । तराई–मधेसमा काम गर्ने हाम्रा पार्टीका सांसद, केन्द्रीय समितिका साथीहरू, त्यहाँका अगुवा र पार्टी नेतृत्वको धारणामा त्यति ठूलो भिन्नता छैन । त्यसमा हामी नजिक छौं । मुख्य कुरा हाम्रा साथीहरूको पार्टी नेतृत्वप्रति आलोचना के छ भने हामीले जे मुद्दा उठाउँछौं, त्यसमा पार्टीले ध्यान दिँदैन । जब त्यही कुरा मोर्चाका नेताहरूले उठाउँछन्, त्यतिबेला सम्झौता गरेर लागू हुन्छ । त्यसले गर्दा आफूहरूलाई समस्या परिरहेको उहाँहरूको गुनासो छ । पार्टी नेतृत्वले हाम्रा साथीहरूको यो आवाजलाई राम्रोसँग सुन्नुपर्छ ।
दोस्रो– एमाले अथवा वर्तमान सरकार तराई–मधेसमा उठिरहेका गलत मुद्दामा सम्झौता गर्न चाहँदैन । कतिपय मधेसलाई पहाडबाट छुट्ट्याउनै पर्ने कसम खाएकाहरू लागेका छन् । देखाउँदा यो आन्दोलन शान्तिपूर्ण देखाइएको छ तर यो आन्दोलन क्रमशः हिंसात्मक मोडमा जाँदैछ । यसले मुलुकमा क्षेत्रीयतावाद विकास गर्ने खतरासमेत बढेको छ । क्षेत्रीयतावादको विकासका लागि विदेशतिर धाउने र दूतावासतिर धाएर शरणमा पर्ने काम पनि भइरहेको छ । एमाले क्षेत्रीयतावादको विरुद्धमा लड्छ । मधेसको पहिचानको पक्षमा, मधेसमा भएको विभेदको विरोधमा र मधेसी जनतालाई राष्ट्रको मूलधारमा ल्याउने, रोजगारी वृद्धि गर्ने, विकास–निर्माणका अभियान चलाउने खालका कार्यक्रम पनि एमालेको कार्यसूचीमा पर्छन् । यसैअनुसार हामी अघि बढ्छौं ।
विदेशी चलखेलकै कुरा गर्दा मधेसी दलका नेता भारत दौडमा रहँदा भारतीय राजदूतले प्रधानमन्त्रीसमेत रहेका तपाईंकै पार्टी अध्यक्ष केपी ओली र एमाओवादी पुष्पकमल दाहालसँग गरेको भेटलाई चाहिँ के भन्नुहुन्छ ?
भारतीय राजदूतले यहाँको परिस्थिति बिगार्नमा लामो समयदेखि भूमिका खेल्नुभएको छ । पहिलो कुरा उहाँलाई लज्जाबोध भयो होला । दोस्रो कुरा— त्यत्रो ठूलो देशको कूटनीतिक व्यक्ति कूटनीतिक हिसाबले असफल भएको सन्देश भारतभरि गयो । त्यसले उहाँको करिअरमा पनि ठूलो धक्का लाग्यो होला । उहाँले अहिले स्थितिलाई सहज बनाउन खोज्नुभएको छ, त्यो राम्रै हो । 