
हरिराम नागिला शाखा अधिकृतको रूपमा ०६७ साल कात्तिक २९ बाट निजामति सेवा प्रवेश गरेका हुन् । डेढ वर्षदेखि उनी तनहुँको शुक्लागण्डकी नगरपालिकामा कार्यकारी अधिकृतको रूपमा सेवारत छन् । शुक्लागण्डकी (साविक खैरेनीटार, दुलेगौंडा र ढोरफिर्दी गाविस) २ वर्षअघि नगरपालिका हो । सबै राजनीतिक दल, नागरिक समाज, सरकारी तथा गैरसरकारी संघ–संस्था, सामाजिक संघ–संस्थाको सहयोग र सल्लाहमा नगरको विकासमा तल्लीन नागिलासँग संवाददाता कृष्ण न्यौपानेले गरेको कुराकानी :
हरिराम नागिलाकार्यकारी अधिकृत, शुक्लागण्डकी नगरपालिका
शुक्लागण्डकी नगरपालिकाले यो क्षेत्रको विकासका लागि कस्ता योजना बनाएको छ ?
विशेषतः नगरपालिका स्थापना भएदेखि नै वार्षिक योजना बनाएर टोल र वडाबाटै योजना छनोट गरी प्राथमिकताको आधारमा भौतिक पूर्वाधारअन्र्तगत सडक, सिँचाइ, खानेपानीका साथै सामाजिक क्षेत्रअन्तर्गत शिक्षा, स्वास्थ्य, महिला, अपांगता बालबालिका, ज्येष्ठ नागरिक, जनजाति र उपेक्षित वर्गहरूका लागि लक्षित कार्यक्रम गर्ने गरिएको छ ।
देशकै नमुना नगरपालिका बनाउने अभियानसँगै कस्ता कदम अघि बढाउनुभएको छ ?
सबैभन्दा चुनौति जनशक्तिको हुँदो रहेछ । स्थानीय जनशक्ति पूर्ति गरी सेवा प्रवाहमा सम्पूर्ण कामहरू कम्प्युटर प्रणालीबाट काम गर्ने गरिएको छ । त्यसैगरी पारदर्शिता अपनाउन नागरिक बडापत्रलाई डिजिटल प्रविधिबाट सञ्चालन गरिएको छ । घरको नक्सापास गर्दा अनिवार्य रूपमा भूकम्प प्रतिरोधात्मक किसिमको प्रावधान बनाइएको छ । विकास निर्माणका कामहरूमा २० प्रतिशत उपभोक्ताहरूको अनिवार्यता गरिएको छ । बजार क्षेत्रको सहरी सौन्दर्यताका लागि खैरेनीटार दुलेगौडाको विकासको योजनाहरू अघि बढाइएको अवस्था छ । उक्त क्षेत्रलाई फूलको सहरका रूपमा विकास गर्न नगरपालिका कार्यालयले योजनाहरू अघि बढाएको छ । केही वर्षभित्रै शुक्लागण्डकीलाई देशकै नमुना नगरपालिका बनाउने गरी काम अघि बढाएको छु ।
प्रमुख पर्यटन क्षेत्र भुजिकोट, दगाम र ढोरबाराहीको विकासका लागि कस्ता योजना बनाएको छ ?
कार्यालयले भुजिकोटमा भ्यू–टावर निर्माण गरिसकेको अवस्था छ । दगाममा ग्रामीण विकासका लागि होमस्टे सञ्चालन गर्न तालिमहरू दिँदै आएको छ । र ढोरबाराही क्षेत्रको विकासका लागि बजेट विनियोजन गरेको छ र सेती नदीमा रक गार्डेनका लागि पनि लगानी गरिरहेको छ । त्यसलाई पनि पर्यटकीय क्षेत्रका रूपमा विकास गर्नका लागि नगरपालिकाले आफ्नो क्षेत्रबाट सक्दो सहयोग गर्ने लक्ष्य लिएको छ ।
राजनीतिक दलसँग कसरी सहकार्य गर्नुभएको छ ?
वास्तवमा नगरपालिका भनेको राजनीतिक दलहरूले नेतृत्व गर्ने निकाय हो । अहिले राजनीति नेतृत्वविहीन भएको अवस्था रहेको छ । तर, पनि योजना तर्जुमा गर्दा होस् या कार्यान्वयन र अनुगमन गर्दा होस् सर्वदलीय निकायसँग सहकार्य गरेर मात्रै गर्ने गरिएको छ । त्यस क्षेत्रको विकासका लागि राजनीतिक दलहरूको सहयोग र सहकार्य नेपालकै लागि नमुना र योग्य छ ।
तपाईंले केही समयअघि आफूले गर्ने कामको बारेमा ३७ बुँदे प्रतिबद्धता पत्र सार्वजनिक गर्नुभएको थियो, त्यसलाई पूरा गर्न कहिलेसम्म लक्ष्य लिनुभएको छ ?
वास्तवमा, नागरिकसमक्ष गरिएको वाचा हो यो । यो प्रतिबद्धता जारी भएको दिनदेखि नै लागू भएको अवस्था छ । यो कार्य यति समयसम्म गरिसक्ने भन्ने हुँदैन यो त दैनिक रूपमा हुने कार्य हो । सेवा प्रदायक कार्यालय सबैले नागरिकसमक्ष प्रतिबद्धता गर्नुपर्छ सोहीअनुरूप यस नगरपालिका कार्यालयले पनि गरेको हो । म आफूले नगरवासीसमक्ष गरेको प्रतिबद्धता पूरा गरेरै छाड्ने पुन प्रतिबद्धता व्यक्त गर्छु । सार्वजनिक सेवालाई सक्षम, सुदृढ, सेवामुलक, उत्तरदायी, उपलब्धिमूलक र सेवाग्राहीमैत्री बनाइ नागरिकले पाउने सेवालाई भरपर्दो, विश्वसनीय, छिटोछरितो, मितव्ययी, पारदर्शी, गुणस्तर र सर्वसुलब बनाउन हाल सम्पादित भइरहेका कार्यहरूलाई अझ प्रभावकारी गर्न/गराउन जनप्रतिनिधिमूलक संस्थालाई आत्मसाथ गर्दै मैले प्रस्तुत गरेको प्रतिबद्धता पूरा गर्ने अठोट व्यक्त गर्छु ।
यस कार्यालयले बजेट विनियोजन गर्दा विशेष गरी कुन क्षेत्रलाई प्राथमिकता दिएको छ ?
विशेष गरी पूर्वाधारलाई प्राथमिकतामा राखेर काम गर्दै आएको छ, जसमध्ये ३५ प्रतिशत लक्षित वर्गलाई बजेट छुट्याइएको अवस्था रहेको छ भने सामाजिक पूर्वाधारलाई पनि सोहीअनुरूप बजेट विनियोजन गर्ने गरिएको छ ।
