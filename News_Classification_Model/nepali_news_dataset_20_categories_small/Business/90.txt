
बौद्ध सम्मेलनपछि पर्यटनले नयाँ गति लिनेछआनन्दप्रसाद पोख्रेलमन्त्री, संस्कृति पर्यटन तथा नागरिक उड्डयन
पाँच महिनाअघि संस्कृति, पर्यटन तथा नागरिक उड्डयनमन्त्रीको पदभार ग्रहण गरेकै दिन नेकपा (एमाले)का नेता आनन्दप्रसाद पोख्रेलले धार्मिक र साहसिक पर्यटन प्रवद्र्धन आफ्नो प्राथमिकतामा रहेको उद्घोष गरेका थिए । पर्यटन क्षेत्रको प्रचूर सम्भावना रहे पनि साहसिक र धार्मिक पर्यटनमा थोरै लगानीबाटै धेरै प्रतिफल प्राप्त गर्न सकिनेमा मन्त्री पोख्रेलले अझै जोड दिइरहेका छन् । उनले हिन्दू र बौद्ध दुवै धर्मावलम्बीको गन्तव्यका रूपमा नेपाललाई स्थापित गर्ने अभियान सुरु गरिसकेका छन् । उनले सुरुमै पशुपतिमा हिन्दू धर्मावलम्बी र लुम्बिनीमा बौद्धमार्गी भित्र्याउने तथा नेपालको पर्यटन क्षेत्रको विकास दु्रतगतिमा अघि बढाउने योजना सुनाएका थिए । उनी यति बेला सोही योजना कार्यान्वयनमा अग्रसर देखिएका छन्, अन्तरराष्ट्रिय बौद्ध सम्मेलनमार्फत । यसमा सरकारले गैरआवासीय नेपाली संघ(एनआरएनए)समेतको सहभागितामा अन्तरराष्ट्रिय स्तरको सम्मेलन गर्न लागेको हो । २५६०औं बुद्ध जयन्ती समारोह तथा अन्तरराष्ट्रिय बौद्ध गोष्ठी आगामी जेठ ६ गतेदेखि तीन दिन काठमाडौं र भगवान् गौतम बुद्धको जन्मस्थल लुम्बिनीमा आयोजना हुनेछ । प्रस्तुत छ, सम्मेलनको तयारी, यसको उद्देश्यका साथै यसबाट पर्यटन प्रवद्र्धनमा पुग्ने प्रभावका विषयमा कारोबारकर्मी केदार दाहालले मन्त्री पोखरेलसँग गरेको कुराकानी :
अन्तरराष्ट्रिय बौद्ध सम्मेलनको तयारी कहाँ पुग्यो ?
२५६०औं बुद्ध जयन्ती समारोह तथा अन्तरराष्ट्रिय बौद्ध गोष्ठी कार्यक्रम आगामी जेठ ६, ७ र ८ गते सम्पन्न हुँदै छ । गोष्ठीका लागि हामीले प्रधानमन्त्री केपी शर्मा ओलीको अध्यक्षतामा १०१ सदस्यीय मूल समारोह समिति गठन गरेका छौं । मेरै नेतृत्वमा उपसमिति गठन गरिएको छ । १३ वटा उपसमिति गठन गरिएको छ । अहिलेसम्म ४० देशका भिक्षुलाई निमन्त्रणा गरिएको छ । संयुक्त राष्ट्रसंघका महासचिव बान कि मुन, चीनका राष्ट्रपति सी जिनपिङ, भारतका प्रधानमन्त्री नरेन्द्र मोदीलगायत सार्क राष्ट्रका प्रमुखहरूलाई निमन्त्रणा गरेका छौं । गोष्ठीमा राष्ट्रिय तथा अन्तरराष्ट्रिय बौद्ध गुरुहरूबाट कार्यपत्र प्रस्तुत गराइनेछ । यसरी सरकार कार्यक्रमको अन्तिम तयारीमा छ ।
अहिले यो सम्मेलन गर्नुको मुख्य उद्देश्य के हो ?
गौतम बुद्धसम्बन्धी राष्ट्रिय तथा अन्तरराष्ट्रिय गोष्ठी, सेमिनार तथा कार्यक्रममा बुद्धको जीवनी, उपदेश, सिद्धान्तबारे नेपाल सरकारका तर्फबाटै व्यापक प्रचार हुने खालका कार्यक्रम नियमित आयोजना गर्नुपर्ने विषयमा जोड दिन खोजिएको हो । यस किसिमको कार्यक्रमबाट बौद्ध धर्मको महत्व तथा गरिमा बढ्नुका साथै बुद्धको जन्मभूमि लुम्बिनीको अन्तरराष्ट्रिय रूपमा प्रचार गरी लुम्बिनी बौद्ध धर्म र बौद्ध शिक्षाको अध्ययन, अनुसन्धान एवं अन्वेषणको केन्द्रका रूपमा विकास गराउने लक्ष्य छ । हामीले सम्मेलनको नारा नै ‘लुम्बिनी नेपाल–द बर्थ प्यालेस अफ लर्ड बुद्ध एन्ड द फाउन्डेसन अफ बुद्धिजम’ भन्ने नारा तयार गरेका छौं, नाराले नै उद्देश्य देखाउँछ । त्यसका साथै बुद्ध सर्किटका कुरामार्फत बौद्धमार्गीलाई भित्र्याएर नेपालको पर्यटनको दीर्घकालीन विकास नै मुख्य उद्देश्य हो ।
सम्मेलनमा सहभागी कति हुनेछन् ?
सम्मेलन काठमाडौंमा दुई र लुम्बिनीमा एक दिन हुनेछ । काठमाडौंमा गोष्ठी मात्र गरिनेछ, जसमा विश्वभरबाट ४०० प्रतिनिधिले भाग लिनेछन् । लुम्बिनीमा विशेष कार्यक्रम हुने भएकाले १० हजारभन्दा बढीले सहभागिता जनाउनेछन् ।
बुद्धको जन्मस्थल लुम्बिनीलाई उपेक्षा गरेर सम्मेलनका मुख्य कार्यक्रम काठमाडौंमा आयोजना गर्न लागेको भन्दै असन्तुष्टि देखिएको छ नि !
लुम्बिनी क्षेत्रका बासिन्दाले सबै कार्यक्रम नै लुम्बिनीमा हुनुपर्छ भन्नु स्वाभाविक हो । काठमाडौंमा हुने भनेको गोष्ठी मात्र हो । मुख्य र विशेष कार्यक्रम लुम्बिनीमै आयोजना हुने हो  । लुम्बिनीमा सबै गोष्ठी गर्न सुरक्षा तथा अन्य विशेष कारणले गर्दा काठमाडौंमा कार्यक्रम गर्न लागिएको हो । दसांै हजारको उपस्थितिमा लुम्बिनीमा विशेष कार्यक्रम हुनेछ । हामी लुम्बिनीकै प्रचारमा लागेका हौं । बुद्धिस्टको केन्द्र लुम्बिनी बनाउने अभियानमा लागेका हौं । विश्वभरबाट बुद्धिस्टको केन्द्रमा पर्यटक भित्र्याउन लागेका कारण अब कसैको विरोध हुँदैन ।
लुम्बिनी विकास कोष यतिबेला लथालिंग अवस्थामा छ । तपाईं कोषले कसरी लुम्बिनीको विकास गर्ने देख्नुहुन्छ ?
लुम्बिनी विकास कोष लामो समयदेखि लथालिंग छ । अख्तियार दुरुपयोग अनुसन्धान आयोगले पनि छानबिन गरिरहेको छ । सम्मानित संसदीय समितिले पनि दोषीलाई कारबाही गर्न निर्देशन दिइसकेको छ । तापनि, हामीले लुम्बिनी विकास कोषमार्फत लुम्बिनी क्षेत्रको विकासका लागि गुरुयोजना नै सञ्चालन गरिरहेका छौं । यसका साथै लुम्बिनी क्षेत्र मात्र होइन, आसपासका जिल्लामा पनि विकास गराउने र लुम्बिनीमा पर्यटकलाई धेरै दिन कसरी राख्न सकिन्छ भन्ने अभियानको योजना तर्जुमामा जोड दिइरहेका छौं ।
सम्मेलनमा खर्च कति हुन्छ ? स्रोत कहाँबाट जुटाउँदै हुनुहुन्छ ?
२५६०औं बुद्ध जयन्ती अन्तरराष्ट्रियस्तरमा भव्यताका साथ मनाउन आवश्यक आर्थिक स्रोत व्यवस्थापन गर्न छुट्टै कोष खडा गरिएको छ । सरकारका तर्फबाट ५ करोड रुपैयाँ विनियोजन गरिएको छ । यसका साथै सहआयोजकबाट पनि आर्थिक स्रोत जुटाइनेछ । यस कार्यक्रमका लागि १५ करोड खर्चको अनुमान गरिएको छ । अपुग रकम अन्य विभिन्न राष्ट्रिय तथा अन्तरराष्ट्रिय बौद्ध संघसंस्था एवं व्यक्तिविशेषबाट प्राप्त हुने सहयोग रकमबाट स्रोत जुटाइनेछ ।
खर्च गर्ने पर्यटक चाहिएको बेला भिक्षु ल्याउँदाको फाइदा के छ ?
आसन्न बौद्ध सम्मेलनबाट तत्कालका लागि केही हुन नसकेको नदेखिएला । तर, यो हाम्रो पर्यटन क्षेत्रका लागि एकप्रकार विकास नै हो । अर्को कुरा, नेपाल चिनाउने माध्यम भनेको सगरमाथापछि लुम्बिनी नै भएकाले यसको सकारात्मक प्रचार विश्वभर हुनेछ । ‘लुम्बिनी नेपाल–द बर्थ प्यालेस अफ लर्ड बुद्ध एन्ड द फाउन्डेसन अफ बुद्धिजम’ भन्ने नारालाई विश्वभर प्रचार गरिनेछ । नेपाललाई अन्तरराष्ट्रिय बुद्धिस्ट हबका रूपमा विकास गर्ने लक्ष्य छ । लुम्बिनीलाई विश्वको अध्यात्मिक ध्यान केन्द्रका रूपमा विकास गर्ने र नेपालको धार्मिक सांस्कृतिक पर्यटनको विकास गराएर नेपालले धेरैभन्दा धेरै फाइदा लिनेछ ।
सम्मेलनमा गैरआवासीय नेपाल संघ (एनआरएनए)को भूमिका कस्तो छ ? 
विश्वभर रहेका नेपालीको साझा संस्था एनआरएनले नेपाल सरकारलाई धेरै सकारात्मक सहयोग गरिरहेको छ । हामीले यस संस्थालाई सहआयोजकसमेत बनाएका छौं । उहाँहरूले विश्वभरका बौद्धमार्गीलाई सम्मेलनमा जानुपर्छ भनेर निमन्त्रणा दिनेदेखि सकारात्मक प्रचार अभियानसमेत जारी राख्नुभएको छ । सयौंको संख्यामा एनआरएनले पनि सहभागिता जनाउने कार्यक्रम छ ।
लुुम्बिनीको प्रवद्र्धन विद्यार्थीमार्फत सजिलोनरेशमान बज्राचार्यउपकुलपति, लुम्बिनी बौद्ध विश्वविद्यालय
बौद्ध अन्तरराष्ट्रिय सम्मेलनले लुम्बिनीको विकासमा कस्तो प्रभाव पार्ला भन्ने अपेक्षा गर्न सकिन्छ ?
सम्मेलनको मूल विषय बौद्ध धर्म र यसको उत्पत्तिथलो लुम्बिनी भएको हुनाले यो लुम्बिनीसँग सम्बन्धित छ । लुम्बिनीलाई चिनाउने, यस क्षेत्रको महत्व उजागर गर्ने, नयाँ तथ्यको जानकारी गराइने हुँदा सम्मेलनले लुम्बिनीको विकासमा सकारात्मक प्रभाव नै पार्नेछ । यो भौतिक विकासको कुरा मात्रै होइन, सत्यतथ्यको थप उजागर गरी आध्यात्मिकतातर्फको विकासकै बाटो भन्ने दृष्टिकोण मेरो हो । स्थानविशेषको निरन्तर अध्ययन अनुसन्धान क्षेत्रमा थप विकास हो । यसर्थ बौद्ध सम्मेलनले लुम्बिनीको भौतिकसँगै आध्यात्मिक विकासका लागि अन्तरराष्ट्रियस्तरमा प्रवद्र्धन गर्न महत्वपूर्ण भूमिका निर्वाह गर्नेछ ।
लुम्बिनी बौद्ध विश्वविद्यालयमार्फत चाहिँ लुम्बिनीको प्रवद्र्धन कसरी भइरहेको छ ?
लुम्बिनी विकास कोषमार्फत लुम्बिनीको प्रवद्र्धन गर्ने काम भइरहेकै छ । तर, जति हुनुपर्ने हो त्यति हुन सकिरहेको छैन् । कोषले लुम्बिनीलाई धार्मिक पर्यटकीय केन्द्रका रूपमा विकास गर्दै आएको छ । यो क्षेत्रको प्रवद्र्धनमा टेवा पनि दिइरहेको छ । लुम्बिनी बौद्ध विश्वविद्यालय स्थापनाले लुम्बिनीलाई अन्तरराष्ट्रिय जगतमा बौद्ध शैक्षिक केन्द्रका रूपमा पनि विकास गर्न खोजेको स्पष्ट छ । लुम्बिनीलाई धार्मिक पर्यटकीय गन्तव्यका रूपमा स्थापित गर्नु नै यसको प्रवद्र्धन हुनु हो । अर्को कुरा, तीर्थयात्री भनौं वा पर्यटक लुम्बिनी भ्रमणका क्रममा थोरै दिन मात्र बस्नुहुन्छ, घुम्नुहुन्छ । उहाँहरूले पुण्य कमाउनुहोला । तर, विश्वविद्यालयमा पढ्न आउने विद्यार्थी थोरै दिन होइन, वर्षौं बस्ने भएकाले उनीहरूमार्फत नै लुुम्बिनीको थप प्रचार सकारात्मक बन्नेछ । विद्यार्थीले बुद्ध, बौद्ध दर्शन, बौद्ध स्थल आदिको प्राज्ञिक अध्ययनअनुसन्धान गर्छन् । यसबारे धेरै कामकुरा गर्छन् । यसले लुम्बिनीको प्रवद्र्धनमा ठूलो योगदान दिनेछ ।
लुम्बिनी क्षेत्रमा समस्याचाहिँ के छ ?
सबैभन्दा पहिलो त प्रतिकूल मौसम । त्यसअनुरूप सेवासुविधा उपलब्ध हुन नसक्नु समस्या हो । प्रतिकूल मौसमका बाबजुद पनि त्यस क्षेत्रलाई सुविधासम्पन्न हुने गरी विकास गर्न सकिन्छ । अरब मुलुकहरूमा प्रचण्ड गर्मी हुँदा पनि विकास रोकिएको छैन, केही बाधा छैन । बाह्रै महिना पर्यटकको गन्तव्य स्थल बनेकै छ । हिउँ परिरहने देशहरूमा पनि पर्यटन विकास भएकै छ । समयानुकूल हुने गरी विकास गर्नुपर्छ । लुम्बिनी वरिपरि धार्मिक पर्यटन, सामान्य पर्यटन र शैक्षिक केन्द्रको विकास हुनुपर्नेमा जलवायु तथा ध्वनि प्रदूषण बढ्ने खालका उद्योगको वृद्धि पनि समस्या हो । हरियालीभन्दा पनि उजाडता बढी छ । प्राकृतिक वातावरण सुहाउँदो नहुनु पनि ठूलै समस्या हो । लुम्बिनीलाई रोजीरोटी गर्ने थलो बनाइनु राम्रो पक्ष हो, हुनुपर्ने पनि त्यही हो । यसबाट स्थानीयहरूको जीवनस्तरमा वृद्धि हुन्छ, भइरहेको पनि छ । बुद्ध, बुद्धको उपदेश, दर्शन स्थलमा पनि श्रद्धाभाव वृद्धि हुन सके लुम्बिनीको प्रवद्र्धन स्थानीय तवरबाट पनि हुनेछ ।
लुम्बिनीको समग्र विकासमा गैरआवासीय नेपालीको भूमिका के हुनसक्छ ?
उहाँहरूले विदेशमा सिकेको ज्ञान, सीपका साथै अनुभवले लुम्बिनीको मात्रै होइन, सिँगै नेपाल आमालाई सिँगार्न सकिन्छ । लुम्बिनीको हकमा भन्नुपर्दा प्रत्येक एनआरएन सद्भावना दूत बन्न सक्नुहुनेछ, प्रवक्ता नै पनि बन्न सक्नुहुनेछ ।  प्रत्येक एनआरएनले वर्षमा कम्तीमा दुई जना विदेशीलाई नेपाल र लुम्बिनी भ्रमणका लागि प्रेरित गर्न सक्नुभयो भने वार्षिक कति पर्यटक भित्रिन सक्छन् ? एनआरएनले यो विषयमा पहल गर्नुपर्यो । ‘एक एनआरएन दुई पर्यटक’ नीति बनाऔं, अवश्य सफल भइन्छ । यसका साथै बौद्ध दर्शनको सामान्य ज्ञान हासिल गरे पनि लुम्बिनी र बुद्धको जीवनी प्रचार गर्न सजिलो हुनेछ । प्रत्येक घर÷अफिसमा सजाउन र उपहारका लागि मात्रै होइन, आचरण र साधनाका लागि बौद्ध ग्रन्थ, प्रतिमा, चित्र राख्नुपर्यो । उहाँहरू नेपाल आउँदा लुम्बिनी भ्रमण गर्नुपर्यो र सभासम्मेलनका लागि लुम्बिनीलाई छनोट गरी एनआरएन अन्तरराष्ट्रिय सम्मेलन लुम्बिनीमै गर्नुपर्यो ।
अन्तरराष्ट्रिय समिति ब्युँताउनुपर्छअजितमान तामाङसदस्य–सचिव, लुम्बिनी विकास कोष
अन्तरराष्ट्रिय बौद्ध सम्मेलनको महत्व के छ ?
नेपालको पहिचान र नेपालको राष्ट्रिय गौरवको जति महत्व छ त्यति नै महत्व यो अन्तरराष्ट्रिय बौद्ध सम्मेलनकोे छ । बृहत्तर लुम्बिनी क्षेत्रमा धार्मिक पर्यटन प्रवद्र्धनका दृष्टिले पनि यो सम्मेलनको निकै महत्व छ । सम्मेलनबाट अन्तरराष्ट्रिय स्तरमा प्रचार भई स्वतः लुम्बिनीको प्रवद्र्धनमा टेवा पुग्नेछ । लुम्बिनीको पछिल्लो अवस्थाको अन्तरराष्ट्रिय जगतलाई जानकारी गराउने महत्वपूर्ण थलो बौद्ध सम्मेलन हुनेछ ।
सम्मेलन त बढी लुम्बिनीमै गर्नुपर्ने होइन र ?
अन्तरराष्ट्रिय बौद्ध सम्मेलन काठमाडौंमा गर्ने सरकारको निर्णय हो । गोष्ठीमा बौद्धिक व्यक्तिहरूको जमघट हुने भएकाले काठमाडौंमै आयोजना गर्ने निर्णय भएको पाइएको छ । यस क्षेत्रको मौसम पनि प्रतिकूल भई गर्मी अत्यन्त बढिरहेका कारण गोष्ठीमा सहभागी हुने पाहुनालाई अप्ठेरो पर्ला भन्ने पनि रह्यो । लुम्बिनीमा बौद्ध पर्यटनका लागि नकारात्मक सन्देश प्रवाह नहोस् भनेरै त्यस्तो निर्णय भएको होला । बुद्ध जयन्ती मनाउन त विदेशबाट आउनु हुने विशिष्ट पाहुनालाई एक दिन मात्र भए पनि लुम्बिनी आउन आह्वान गर्छौं । बुद्धको जन्मभूमिबाट विश्वमा नेपाल विश्व शान्तिको मुहान हो भन्ने सन्देश पु¥याउनेछ काठमाडौंमा हुने गोष्ठी र यसपालिको बुद्ध जयन्ती समारोहले ।
‘लुम्बिनी विकासका लागि अन्तरराष्ट्रिय समिति’ निष्क्रिय छ नि !
यो समिति सन् १९७२ ताका संयुक्त राष्ट्रसंघका तत्कालीन महासचिव उथान्तका पहलकदमीमा नेपाली स्थायी नियोगका प्रमुखको नेतृत्वमा गठन भएको थियो । समिति अहिले निष्क्रिय छ । यो समिति सक्रिय भए यसैमार्फत लुम्बिनी गुरुयोजना पूरा भइसक्थ्यो । सरकारी तहबाटै समितिलाई ब्युँझाएर अघि बढाउन सकियो भने लुम्बिनीको हित हुनेछ । 