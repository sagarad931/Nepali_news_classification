
इन्फोटेकमा विशिष्ट व्यक्तिहरूको कत्तिको रुचि देखिएको छ ?
भृकुटीमण्डपमा जारी ‘सुबिसु क्यान–इन्फोटेक–२०१६ इन एसोसिएसन विथ हुवावे’ ले चौथो दन पूरा गरेको छ । चौथो दिन अर्थात सोमबार ६३ हजार ३०० जनाले इन्फोटेक अवलोकन गरेका छन् । ४ दिनमा २ लाख ४१ हजार ६०१ जनाले मेलाको अवलोकन गरिसके । प्रदर्शनीमा सहभागी बालकदेखि वृद्धसम्मको भीडले नेपालमा सूचना–प्रविधिप्रति सर्वसाधारणको चासो बढेको देखाएको छ । विगतका वर्षहरूमा युवाहरूको प्रभुत्व रहने क्यान–इन्फोटेकमा यो वर्ष वयस्कहरूको पनि बाहुल्य छ । सोमबार नै प्रधानन्यायाधीश कल्याण श्रेष्ठ, नेकपा (एमाले)का नेता प्रदीप ज्ञवाली, नेता अमृत बोहरा, पूर्वमन्त्री अष्टलक्ष्मी शाक्य, पूर्वमन्त्री राधाकृष्ण मैनाली, पुनरावेदन अदालत पाटनका मुख्य न्यायाधीश डा. आनन्दनाथ भट्टराईबाट इन्फोटेकको अवलोकन भएको छ । उच्च पदस्थ तथा राजनीतिक दलका नेताहरूको सहभागिता राम्रो देखिएको छ ।
बनेपाको आईटीपार्क सञ्चालनमा ल्याउन क्यान महासंघले पहल गरिरहेको हो ?
हामीले पहिलेदेखि नै आईटीपार्क सञ्चालनमा ल्याउनुपर्छ भनेर पहल गरेका थियौं र आज पनि प्रयास जारी नै छ । ठूलो लगानी भइसकेको आईटीपार्क सञ्चालन गर्नुपर्छ भन्ने नै क्यान महासंघको माग हो । आईटीपार्क सञ्चालन गराउने हो भने सरकारले २५ देखि ३० वर्ष आईटीपार्कलाई भाडामा दिने, निश्चित मापदण्ड तयार गरी सरकारकै मातहतबाट सुपरभिजनको व्यवस्था गर्न सकिन्छ । हामीले भएको सम्पत्ति पनि प्रयोग गर्न नसकेको अवस्था छ । सही निर्णयको कमजोरीका कारण नै यसो भएको हो । कि सरकारले सञ्चालन गर्नुप¥यो होइन भने जुनसुकै निजी कम्पनीलाई दिएर भए पनि आईटीपार्क सञ्चालनमा ल्याउनुपर्छ । क्यान महासंघलाई सरकारले विश्वास नगरेको हो भने अरू निजी क्षेत्रका संस्था छन,् कम्पनी छन् किन बनिसकेको आईटीपार्कलाई सञ्चालन नगर्ने ? सरकारले तुरन्त आईटीपार्क सञ्चालनका लागि जिम्मा लगाउनुपर्छ । क्यान महासंघलाई जिम्मा दिने हो भने हामीले २ महिनाभित्र पूर्णरूपमा सञ्चालन गरेर देखाउँछौं ।
जीडीपीमा आईसीटीको योगदान कति हुन्छ भन्ने तथ्यांक अहिलेसम्म छैन । यसमा महासंघको पहल हुन सक्दैन ?
विकसित देशमा आईसीटी क्षेत्रको योगदान अन्य क्षेत्रको तुलनामा बढी हुन्छ । तर, हामीकहाँ भने जीडीपीमा कति योगदान भन्ने तथ्यांकसमेत छैन । नेपालमा आईसीटी क्षेत्रका लागि नीतिगत रूपमा प्रस्ट व्यवस्था छ । तर, कार्यान्वयन पक्ष निकै फितलो छ । नीतिमा व्यवस्था गरिनु ठूलो कुरा होइन, उक्त नीतिलाई कार्यान्वयमा ल्याउनु महत्वपूर्ण हो । नीतिमा जीडीपीको तथ्यांक अध्ययन गर्ने भनिएला तर त्यसलाई कार्यान्वयन गरिनु मुख्य कुरा हो । यसमा निजी क्षेत्रबाट सहयोगका लागि क्यान महासंघ तयार छ अब सरकारले यो तथ्यांक निकाल्नुपर्छ । जीडीपीमा भएको योगदान तथ्यांकमा आउन सके यो क्षेत्र प्राथमिकतामा पर्न सक्छ । विकसित देशमा आईसीटीको जीडीपीमा योगदान २ डिजिटमा हुन्छ । तर, हामीकहाँ तथ्यांकसमेत छैन । हाम्रा लागि यो विडम्बना नै हो ।
सम्भावना हुँदाहुँदै रिसर्चका काम आईसीटी क्षेत्रमा हुन नसक्नुको कारण के हो ?
हाम्रो मुख्य कमजोरी भन्नु नै रिसर्च नहुनु हो । जबसम्म वास्तविक तथ्यांक बाहिर आउँदैन तबसम्म आईसीटी क्षेत्रमा कति लगानी छ, कति रोजगारी, कति योगदान तथा कति सम्भावना भन्ने कुरा आउँदैन । त्यसबाट विदेशी लगानीसमेत आउँदैन । रिसर्च नहुनुमा सरकार र निजी क्षेत्र दुवैको कमजोरी छ । खासगरी अध्ययनअनुसन्धान सरकारको पक्षबाट हुनुपर्छ । सम्भावना भएको क्षेत्रमा निजी क्षेत्रले लगानी गर्ने हो । क्यान महासंघले अनुसन्धानको काम गरेको छ । पहिला धन सम्पत्ति भएको मान्छे सम्पन्न हुन्थ्यो तर अहिले जोसँग सूचना प्रविधिको पहुँच धेरै छ उही नै सम्पन्न हुन्छ ।
