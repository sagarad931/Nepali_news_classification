
राजन गौतम अध्यक्ष, उद्योग वाणिज्य संघ चितवन
उद्योग वाणिज्य संघ चितवनको अध्यक्षमा पुस अन्तिम साता निर्वाचित भएका हुन्, राजन गौतम । विगतदेखि संघको नीति तथा कार्यक्रममा असन्तुष्टि जनाउँदै आएका उनले अध्यक्ष पदमा संस्थापन पक्षका उम्मेदवारलाई पराजित गरेका थिए । उनले आफ्ना सदस्यलाई संघप्रति अपनत्व महसुस गराउन, विधानको पूर्ण पालना गराउन, वस्तुगत संघसँगको सम्बन्ध सुदृढ गर्न, स्थानीय निकायसँग समन्वय गरी समृद्ध चितवनको निर्माणका लागि भन्दै अध्यक्ष पदमा उम्मेदवारी दिएका थिए । उनले संघको नेतृत्व सम्हालेको पनि ३ महिना भइसकेको छ । अन्य जिल्लाका उद्योग वाणिज्य संघको तुलनामा चितवनको संघ उत्कृष्ट मानिन्छ । किनकि, यसले पटक–पटक ‘उत्कृष्ट’का रूपमा सम्मान तथा पुरस्कार पाइसकेको छ । चितवन विकासको क्षेत्र मानिएको कृषि, शिक्षा, स्वास्थ्य र पर्यटनलाई संघले प्राथमिकतामा राखेको छ । जिल्लाको आर्थिक समुन्नतिका लागि यी क्षेत्रको विकास अपरिहार्य रहेको उद्योग÷व्यवसायी बताउँछन् । प्रतिबद्धताअनुरूप संघलाई अघि बढाउने विषयमा केन्द्रित रही अध्यक्ष गौतमसँग कारोबारकर्मी दीपेन्द्र अधिकारीले गरेको कुराकानी ः
चितवन जिल्लाको विकासका लागि कुन–कुन विषयलाई समेट्नुपर्ला ?
कृषि, शिक्षा, स्वास्थ्य र पर्यटन चितवन विकासका मुख्य आधार हुन् । यी क्षेत्रलाई प्राथमिकता दिई कार्ययोजना बनाउन सके चितवनको विकास सम्भव छ । व्यवस्थित ढंगले विकास गर्न यी क्षेत्रमा सरकारी र गैरसरकारी निकाय उत्तिकै जिम्मेवार भएर अघि बढ्नुपर्ने हुन्छ ।
जिल्लाको समग्र विकासमा संघको भूमिका के हुन्छ ? 
यहाँ सबै जिल्लाका बासिन्दा छन् । चितवनको विकास गति हेर्ने हो भने अनौठो छ । चितवन आर्थिक, राजनीतिक तथा सामाजिक हिसाबले पनि सुरक्षित ठाउँ हो । तराईमा भएको आन्दोलनबाटै पनि चितवन अन्य क्षेत्रजति प्रभावित छैन । चितवन बसाइका लागि आमनेपालीको पहिलो रोजाइ बन्ने गरेको छ । व्यवसाय गर्नेहरू, कलेज खोल्नेहरू, अस्पताल सञ्चालन गर्नेहरू र नयाँ–नयाँ सुविधाजनक होटल खोल्नेहरूको यहाँ कमी छैन । हामीले अब चितवनको विकासका लागि सम्भावनाको खोजी मात्रै होइन, कार्यान्वयन पनि गर्नु जरुरी छ । नारायणीको पानी त्यसै खेर गइरहेको छ । हाइडो प्रोजेक्टमार्फत पानी उपयोग गरी लोडसेडिड घटाउन सकिन्छ । सिँचाइ व्यवस्थापन गरी कृषि उत्पादन सजिलै बढाउन सकिन्छ । धेरै जग्गाजमिन बाँझै छन् । खेतीयोग्य जमिन खण्डीकरण भएका छन्, यसलाई रोक्नु आवश्यक छ ।
चितवनलाई प्रादेशिक राजधानी बनाउनुपर्छ भन्ने मेरो प्रमुख माग हो । चितवन मुलुकको मध्यभागमा रहेको र जुनसुकै सुविधाबाट पनि उत्तम ठाउँमा रहेकाले यसलाई प्रादेशिक राजधानी बनाउन उपयुक्त छ । चितवन बहुआयामिक जिल्ला हो । यहाँ थुप्रै सम्भावना छन् । कृषि यहाँको प्रमुख क्षेत्र हो । कुखरा व्यवसाय, केरा चितवनको पहिचान नै बनिसकेको छ । हामी बिस्तारै आत्मनिर्भर बनिरहेका छौं । यहाँको शिक्षा, स्वास्थ्य र पर्यटन क्षेत्रलाई पनि उत्तिकै प्राथमिकता दिनु जरुरी छ । प्राविधिक अध्ययनमार्फत सम्भावनाको खोजी गरी त्यसलाई कार्यान्वयनमा ल्याउनु आवश्यक छ । अब चितवनको बाटो हुँदै देशकै लागि सहज बनाउन ठोरी नाका खुलाउन आवश्यक छ । नाकाबन्दीले दिएको सन्देश पनि त्यही हो । ठोरी–केरुङ मार्ग विस्तार गर्नु आवश्यक छ । ठोरीमा सुख्खा बन्दरगाह निर्माण गर्नुपर्छ ।
हामी निजी स्वार्थ, दलगत भागबन्डाबाट मुक्त भई समग्र चितवनवासी जिल्लाको हितमा लाग्नुपर्ने समय आएको छ । यसमा विशेषगरी निजी क्षेत्र, राजनीतिक दल, सर्वसाधारण जिम्मेवार हुनुपर्छ । जिल्लाको विकासमा लगनशील, इमानदार र जिम्मेवार भई लागौं भन्ने मेरो आग्रह छ ।
कृषि, शिक्षा, स्वास्थ्य र पर्यटन क्षेत्रलाई कसरी अघि बढाउन सकिन्छ ?
चितवन विकासको मूल आधार नै कृषि, स्वास्थ्य, पर्यटन र शिक्षा हुन् । यहाँको कृषि उत्पादनलाई सरकारी र गैरसरकारी दुवै निकायले त्यति ध्यान दिएको पाइँदैन । कुखुरापालन, पशुपालन, माछापालन, धानखेती, सुन्तलाखेती चितवनमा व्यावसायिक रूपमा अघि बढिरहेका छन् । तर, यी क्षेत्रका व्यवसायी अथवा खेतबारीमा पसिना बगाउनेहरू सन्तुष्ट भेटिँदैनन् । उनीहरू सरकारको सहयोग मागिरहेका छन् । तर, सरकारी निकाय नबुझेजस्तो गरिरहेको छ । व्यावसायिक कृषि प्रवद्र्धनमा राज्यको नीति प्रभावकारी नहुँदा कृषकहरू समस्यामा छन् । कृषिजस्तै शिक्षा, स्वास्थ्य र पर्यटनमा पनि ध्यान दिनु आवश्यक छ ।
सरकारी अधिकारी र व्यवसायीबीचको सम्बन्ध कस्तो हुनुपर्छ ?
यी दुई क्षेत्रबीचको सुमधुर सम्बन्धबाटै समृद्धिको कल्पना गर्न सकिन्छ । व्यवसायीले कर तिरेनन् भने पनि सरकार चल्न सक्दैन । सरकारले पनि व्यवसायीमाथि ज्यादती तथा मनपरी गरे भने त्यो सह्य हुँदैन । त्यही भएर करको अव्यावहारिक र झन्झटिलो नीति अन्त्य गरी हरेक व्यवसायीले कर तिर्ने वातावरण सरकारले बनाउनुपर्छ । व्यवसाय गरिसकेपछि कर तिर्नु व्यवसायीको धर्म हो । त्यही भएर कर प्रशासन व्यवसायीमैत्री र व्यवसायी सरकारको सहयोगी बन्न आवश्यक छ । सरकारले पनि एउटै गल्ती वा एउटा व्यवसायीको गल्तीले अरू व्यवसायीलाई पनि अनाहकमा दुःख दिनु हुँदैन ।
तपाईंले ‘एक गाउँ एक उत्पादन’ कार्यक्रमलाई कसरी लिनुभएको छ ?
चितवनमा यो एउटा राम्रो अभ्यास सावित भइरहेको छ । तर, हामीले आवश्यकताअनुसार थप गतिविधि गर्न सकिरहेका छैनौं । चितवन अब केरा वा कुखुरा व्यवसायमा मात्र छैन, यहाँको स्थानीय धान र तोरीको पहिचान पनि स्थापित गर्नु जरुरी छ । त्यसका लागि जिल्लाको भूगोलको प्राविधिक अध्ययन गरी ठाउँविशेष र वस्तुविशेष हेरी ‘एक गाउँ एक उत्पादन’ कार्यक्रमलाई परिस्कृत गर्दै लैजानुपर्छ । उद्योग वाणिज्य महासंघको ओभीओपी कार्यक्रम अर्थात् ‘एक गाउँ एक उत्पादन’ कार्यक्रम चितवनमा पनि सफल भइरहेको छ । यहाँको केराखेती निकै राम्रो भएको छ । व्यावसायिक रूपमा केराखेती गर्नेको संख्या बढ्दो छ । यद्यपि, चितवनलाई अब केरामा मात्र सीमित नराखी यहाँको अन्य उत्पादनलाई पनि पहिचानका रूपमा अघि बढाउनु आवश्यक छ ।
संविधानसभाबाट संविधान निर्माणपछि सबै समस्या समाधान हुन्छ, देश समृद्धितर्फ उन्मुख हुन्छ भनिएको थियो । तर, अहिलेसम्म त्यस्तो देखिँदैन । बरु राजनीतिक अस्थिरता कायमै छ, यसबारे तपाईंको धारणा के छ ?
हामीले पनि पटक–पटक भनेकै हो, नयाँ संविधान जारी भएपछि आर्थिक, सामाजिक, राजनीतिक मुद्दा स्वतः समाधान भएर जान्छन् । तर, वास्तविकता त्यस्तो भएन । खासगरी, मधेसमा भएको आन्दोलनले संविधानको औचित्यमाथि नै प्रश्नचिह्न खडा गरिदिएको छ । वास्तवमा सबैको हितमा संविधान जारी गरिएको भनिए पनि सोही हिसाबले स्वीकार नगर्दा आमव्यवसायी नै समस्यामा छन् । बन्द–हड्ताल, नाकाबन्दीलगायतका कार्यक्रमले नागरिकलाई असर गरिरहेको छ । त्यही भएर संविधान संशोधनमार्फत असन्तुष्ट पक्षको आवाज सम्बोधन गरी समस्या समाधान गर्नु नै अहिलेको एउटै मात्र विकल्प हुनेछ ।
कृषि उत्पादनका हिसाबले चितवन अग्रणी जिल्ला हो तर कृषकले सधैं उचित मूल्य पाउँदैनन् । बिचौलियालाई मात्र फाइदा पुग्ने गरेको देखिन्छ । किन यस्तो हुन्छ ?
कृषकले उत्पादन लागतअनुसारको मूल्य पाउनुपर्छ भन्ने मेरो धारणा हो । उत्पादन गर्ने व्यक्ति सधैं उही आर्थिक हैसियतको हुने तर कम लगानी गर्ने वा बिचौलिया भने धनी हुँदै जाने गरेको देखिन्छ । यसले वर्गीय समस्या उत्पन्न गरेको छ । दिन–रात पसिना बगाउने कृषकले उचित मूल्य पाउनुपर्छ । कृषिप्रधान देशमा कृषकलाई नै मारमा पारेर कसैको भलो हुनेवाला छैन । त्यसैले श्रमिक वर्ग तथा कृषकको हितमा काम भए मात्र देश विकास सम्भव छ । बिचौलिया मोटाउने जुन शैली छ, यसको खुलेर विरोध गर्नुपर्छ । उपयुक्त स्थलमा कृषिउपज केन्द्र स्थापना गरिनुपर्छ र यसका लागि संघ लागिपरेको छ ।
चितवनको परिचय कुखुरापालन व्यवसाय पनि हो । तर, राजनीतिक अस्थिरताका कारण यस क्षेत्रका व्यवसायी पलायन हुँदै गरेको सुनिन्छ । यस्तै हो अवस्था ?
पोल्ट्रीमा हामी आत्मनिर्भर छौं । यस क्षेत्रमा झन्डै ६० अर्ब लगानी छ । तर, पनि पछिल्लो राजनीतिक घटनाक्रमले यस क्षेत्रको लगानी जोखिममा छ । व्यवसायी चिन्तित छन्, सरकार मौन छ । त्यसैले व्यसायीलाई पोल्ट्री क्षेत्रमा टिकाइरहन सरकारले आपत्कालीन नीति र सहयोगको घोषणा गर्नुपर्छ । भूकम्पको असरबाट बिस्तारै जाग्दै गरेको बेला यस क्षेत्र नाकाबन्दीले थप थला परेको छ ।
व्यवसायीलाई पलायन हुनबाट कसरी रोक्ने त ?
देशको वर्तमान राजनीतिक अवस्थाले गर्दा धेरै व्यवसायी पलायन भइसके । कतिपय पलायन हुने अवस्थामा छन् । यो नेपालजस्तो गरिब मुलुकका लागि दुःखको कुरा हो । हामी व्यवसायी जहिले पनि देशको उन्नति चाहन्छौं । तर, राज्यको व्यवस्थामा परिवर्तन भए पनि अवस्था भने पुरानै रहँदा समस्यामा समाधान नभएको हो । केही गर्छु भन्ने व्यवसायी पलायन भएर विदेश पुगेका छन् । कतिपयले व्यवसाय नै परिवर्तन गरेका छन् । हामी रेमिट्यान्सका भरमा मात्र चलेका छौं । सरकारले रेमिट्यान्सलाई पुँजीमा रूपान्तरण गर्न राज्यले सकिरहेको छैन । अनुत्पादक क्षेत्रमा लगानी भइरहेको छ । राज्यको नीति लगानीमैत्री नहुँदा समस्या देखिन्छ । चितवनको हकमा कुरा गर्ने हो भने पनि देशको दूरावस्थाले गर्दा व्यवसायीहरू पलायन भएका छन् । सरकारले भौतिक, आर्थिक सहयोग तथा संरक्षण दिन नसक्दा पलायनको अवस्था आएको हो ।
व्यवसायीले सहज रूपमा कर तिर्ने वातावरण बनाउन तपाईंको भूमिका कस्तो रहन्छ ?
‘कर तिरौं, आफू स्वाभिमानी बनौं, राष्ट्रलाई समुन्नत बनाऔं’ भन्ने भावना सबै उद्योगी÷व्यवसायीमा हुनुपर्छ । यसमा कसैको दुईमत नहोला पनि । तर, करसम्बन्धी झन्झटिला र अव्यावहारिक नीतिहरूको संशोधन आवश्यक छ । व्यवसायीले कर प्रशासन र कर प्रशासनले व्यवसायीलाई हेर्ने दृष्टिकोणमा परिवर्तन गरी करमा परेका समस्या समाधान गर्दै करको दरभन्दा पनि दायरा वृद्धि गरी अघि बढ्ने र बढाउनेछ । यसका साथै करका कारण बन्द भएका र अन्य समस्याका रुग्ण भएका उद्योग÷व्यवसायलाई पनि सहज वातावरण बनाई पुनः सञ्चालनमा ल्याउने पहलसमेत गर्नेछौं ।
पर्यटन विकासका लागि के योजना छ ? 
व्यवसायी जिम्मेवार र उत्तरदायी हुनुपर्छ । चितवन पर्यटकीय हिसाबले महत्वपूर्ण ठाउँ हो । चितवनमा सौराहा, मेघौली, पटिहानीजस्तै अन्य पर्यटकीय स्थलको पनि प्रचार हुनु जरुरी छ । चितवनका पहाडी गाविसमा पैदल यात्राको पनि उत्तिकै सम्भावना छ । पर्यटकको बसाइ लम्ब्याउन विभिन्न प्याकेज कार्यक्रम ल्याउन सकिन्छ । पर्यटन व्यवसायीले अतिथि सत्कार र बसोबासमा अझै सुधार गर्नुपर्ने देखिन्छ । त्यस्तै, सरसफाइ र स्वस्थ खानाको व्यवस्था हुनुपर्छ ।
भरतपुरलाई मेडिकल सिटी बनाउनुपर्छ भन्ने कुरा पनि आइरहेको छ नि !
राजधानीपछि स्वास्थ्य सेवा प्रवाहमा चितवन अगाडि देखिन्छ । क्यान्सर अस्पताल, भरतपुर अस्पताल, दुई ठूला मेडिकल कलेज र अन्य दुई दर्जनजति साना निजी अस्पताल सञ्चालमा छन् । त्यही भएर अब सबै उपचार सम्भव हुने हिसाबले उच्चस्तरीय प्रयोगशाला र उपकरणका साथै विशेषज्ञ डाक्टरको व्यवस्था हुनु जरुरी छ । कम्तीमा पनि भरतपुर आइसकेपछि उपचार गर्न फेरि अन्य ठाउँ जान नपरोस् ।
उद्योग ग्राम वा औद्योगिक क्षेत्रको विषयमा तपाईको धारणा के छ ?
चितवनमा ढिलै भए पनि औद्योगिक क्षेत्र विकासको सम्बन्धमा सरोकारवाला निकाय तात्तिएका छन् । उनीहरू सकारात्मक छन् । एक तहको लामो प्रयासपछि हामी उपलब्धिनजिक पुगेका छौं । तर, भौतिक पूर्वाधार (बाटो, बिजुली) आदिको व्यवस्था हुनु जरुरी छ । चितवनमा एउटा व्यवस्थित औद्योगिक क्षेत्रको आवश्यकता छ ।
मुलुक समग्रमा व्यापारघाटाको अवस्थामा छ । यसको न्यूनीकरण गर्न तपाईंको के सुझाव छ ?
विनाशकारी भूकम्प र नाकाबन्दीले गर्दा हाम्रो आर्थिक तथा उत्पादन अवस्थाबारे यथार्थ जानकारी पाइयो । फेरि हामी आफ्नै उत्पादन उपभोग गर्ने नीति ल्याउन चुक्यौं कि भन्ने लाग्छ । किनकि, हाम्रो देशको दैनिक व्यापारघाटा ६० करोडजति छ । हरेक नेपालीले प्रत्येक दिन २० रुपैयाँ मात्रै बाहिरी उत्पादनमा खर्च नगर्ने हो भने हामीलाई सकारात्मक उपलब्धि हात पर्छ, जसले गर्दा व्यापारघाटा पूर्ति गर्न सक्छौं । सधैं सरकारलाई आरोप लगाउनुभन्दा एकचोटि राष्ट्रियताको सवालमा एकजुट भई यस विषयमा गम्भीर हुनु जरुरी छ ।
पूर्वाधार विकासलाई कसरी अघि बढाउनुपर्ला ?
कुरा धेरै छन् । विकासका सवालमा सरकार कति पनि चुक्न हुन्न । कुनै पनि स्थानको विकास गर्नु छ भने सरकारले स्पष्ट नीति ल्याएर जनतामाझ कुरा बुझाएर अघि बढ्नुपर्छ । नेतृत्व फेरिनासाथ नीति पनि फेर्ने प्रवृत्ति गलत छ । जुन नेतृत्व वा सरकार भए पनि विकाससम्बन्धी नीतिचाहिँ समान हुनुपर्छ ।
