
रमेशकुमार शर्मा सचिव, सार्वजनिक खरिद अनुगमन कार्यालय
नेपालमा सार्वजनिक खरिद (ठेक्कापट्टा) को क्षेत्र सबैभन्दा विवादास्पद र अपारदर्शी बन्ने गरेको छ । लागत मूल्यभन्दा निकै कममा ठेक्का स्वीकार्दै परिचालन पेस्की लिएर बेपत्ता हुने साना ठेकेदारदेखि ठूला परियोजनामा संलग्न विदेशी कम्पनीहरू बारम्बार विवादमा पर्छन् । सरकारी कार्यालयमा आवश्यक पर्ने कागजदेखि गाडी खरिदसम्मका प्रक्रियामा समेत निगरानीकर्ता निकायको चासो बढ्दै गएको छ । सार्वजनिक खरिद ऐनलाई दोष देखाएर जिम्मेवारीबाट पन्छने एवं कामै नगर्ने प्रवृत्ति बढ्दै गएको छ । यसको सोझो असर समग्र विकास प्रक्रियामा परेको छ । तर, सार्वजनिक खरिद अनुगमन कार्यालयका सचिव रमेशकुमार शर्मा भने अबका दिनमा यस्ता समस्या नआउने दाबी गर्छन् । ऐन संशोधनक्रममा रहेको, खर्च अख्तियारी र कार्यक्रम स्वीकृति प्रक्रिया छरितो भएको एवं विद्युतीय खरिद प्रणाली सुरु भएका कारण आउँदा दिनमा खरिदका ठूला समस्या समाधान हुने शर्मा बताउँछन् । नेपालको सार्वजनिक खरिद प्रक्रिया, यसका समस्या र समाधानबारे कारोबारकर्मी विजय देवकोटा र सचिव शर्माबीचको कुराकानी :जताततै असारे विकासको आतंक छ, कार्यालयले सार्वजनिक खरिद अनुगमनका क्षेत्रमा के काम गरिरहेको छ ?
सार्वजनिक खरिदको कामलाई कम्प्युटरकृत गर्ने, विद्युतीय सञ्चारमाध्यमको प्रयोगमार्फत सार्वजनिक खरिद प्रणालीलाई अझ व्यवस्थित, पारदर्शी र प्रतिस्पर्धी बनाउने, बोलपत्रदातालाई प्रक्रियामा समान अवसरको सुनिश्चित गर्ने, सुशासनजस्ता पक्षलाई केन्द्रमा राखी इलेक्ट्रोनिक्स गभर्नेन्स प्रोक्युप्मेन्ट (ईजीपी) सिस्टम लागू गर्ने विषयमा काम भइरहेको छ । एसियाली विकास बैंक (एडीबी) को सहयोगमा यो प्रणाली विकासको काम भइरहेको छ । वैशाख २ गते प्रधानमन्त्रीज्यूबाट यो प्रणाली उद्घाटन भइसकेको छ । अहिले पाँचवटा विभागमा परीक्षणका रूपमा यो प्रणाली लागू भइसकेको छ । चालू आर्थिक वर्षभित्र परीक्षण गरिसक्ने र आउँदो वर्षदेखि सबै सरकारी कार्यालयमा विद्युतीय प्रणालीबाट मात्रै खरिद गर्छौं ।
सार्वजनिक खरिद प्रक्रियामा मिलेमतो हुने र काममा ढिलाइ गर्ने प्रवृत्ति रहेको भन्नेमा सर्वसाधारण नागरिक एकमत देखिन्छन्, जसका लागि विकास दिने भनिएको छ उनीहरूबाटै गुनासो आउँदा तपाईंहरूलाई अप्ठ्यारो लाग्दैन ?
अधिकांश यस्ता गुनासा निर्माणसँग सम्बन्धित छन् । हामीकहाँ झन्डै १७ हजार निर्माण व्यवसायी दर्ता भएका छन् । यसमध्ये करिब १२ हजार निर्माण व्यवसायी सक्रिय देखिन्छन् । सार्वजनिक खरिद ऐन र नियमावलीका प्रावधान पु¥याएर विभिन्न विधि चयन गरी पारदर्शी हिसाबले सूचना प्रकाशित गरेर नै ठेक्का व्यवस्था गरिन्छ । यही सूचनाका आधारमा ठेकेदारले आवेदन दिन्छन् । कुनै बोलपत्रमा धेरै र कुनैमा थोरै प्रस्ताव पर्छन्, थोरै प्रस्ताव पर्दा मिलेमतोको आशंका गरिन्छ । न्यूनतम मूल्यमा एउटा काम चाहिएको गुणस्तर र परिमाणमा गर्ने गरी प्रस्ताव आयो भने पनि त्यसलाई स्वीकार गरेर काम दिने प्रचलन छ । त्यसैले सबै काममा मिलेमतो भयो भन्नु हुँदैन ।
मिलेमतो नभएको भए वर्षौंअघि ठेक्का लगाइएका पुलपुलेसा र बाटाघाटाका काम किन सम्पन्न नभएका हुन् त ?
भौगोलिक अवस्थितिअनुसार पूर्वाधार संरचना विकासमा समय र लागत फरक पर्छ । समान स्पेसिफिकेसनबाट हिमाल, पहाड र तराईमा उस्तै संरचना विकास गर्न सकिँदैन । पहाडी क्षेत्रमा काममा ढिला हुनुका पछाडि तीनवटा मुख्य कारण छन् । पहाडमा अहिले श्रमशक्ति अभाव छ, अन्यत्रबाट श्रमिक लैजान उपयुक्त समय पर्खनुपर्छ । मौसम र बाटोघाटोको अवस्थाका कारण ढुवानीमा समस्या छ । पुल निर्माणकै कुरा गर्दा वर्षायाममा यो काम सम्भव नै हुँदैन । यही कारण निर्माणमा ढिलाइ हुन्छ ।
साउनदेखि विकासमा निकै महत्वाकांक्षी देखिएको चौधौं योजना र नयाँ बजेट कार्यान्वयन हुँदैछ, सार्वजनिक खर्चको विषय सिधै सार्वजनिक खरिद प्रक्रियासँग जोडिएको छ, यो प्रक्रियालाई प्रभावकारी बनाउन तपाईंहरूको तयारी के छ ?
मूलतः मुुलुकको विकास खर्च बढ्ने विषय सार्वजनिक खरिदसँग मात्रै सम्बन्धित छैन । समग्र वित्तीय प्रणाली दोषमुक्त भएमात्र समयमा काम गर्न सकिन्छ । साउन १ देखि नयाँ बजेट कार्यान्वयन हुँदैछ, बजेटमा उल्लेखित विकासका लक्ष्य भेट्न पहिलो चौमासिकसम्ममा ठेक्काप्रक्रिया सम्पन्न गरिसक्नुपर्छ । असोजसम्म ठेक्कापट्टा गर्दा कात्तिक/मंसिरदेखि काम थाल्न सकिन्छ ।
अधिकांश ठूला विकास आयोजनामा दातृ निकायको सहयोग छ । विस्तृत आयोजना प्रतिवेदन (डीपीआर) र अन्य काम सम्पन्न भएपछि मात्रै त्यस्ता आयोजनालाई ठेक्काप्रक्रियामा लैजान सकिन्छ । कतिपय आयोजनामा पूर्वसम्भाव्यता अध्ययनका लागि मात्रै बजेट विनियोजन गरिएको हुन्छ । त्यसपछि मात्रै लागत अनुमान र अन्य लामो प्रक्रिया पूरा गर्ने हो । यी प्रक्रिया पूरा भएपछि मात्र सार्वजनिक खरिदको काम सुरु हुन्छ । तर हामीकहाँ अधिकांश आयोजना साना र मध्यमस्तरका छन् । यस्ता आयोजनाको ठेक्का असोजसम्ममा सम्पन्न गर्नसक्दा मात्र आर्थिक वर्षको अन्त्यसम्ममा प्रभावकारी काम गराउन सकिन्छ । तर वित्तीय प्रशासनमा केही समस्या छन् । जस्तो कि जिल्लातहमा समयमै अख्तियारी नपठाउने, समयमै कार्यक्रम स्वीकृत नहुनेजस्ता समस्या छन् । गत वर्ष राष्ट्रिय योजना आयोगबाट कार्यक्रम स्वीकृत हुँदा कात्तिक महिना लागिसकेको थियो । भदौसम्म ठेक्का गर्ने भन्ने, तर कात्तिकसम्म कार्यक्रम स्वीकृत नहुँदा त्यसले प्रत्यक्षतः निर्माणमै असर गर्छ । यो वर्ष त अझै भूकम्प र नाकाबन्दीजस्ता प्राकृतिक प्रकोपसमेत भोग्नुप¥यो, त्यसले विकासमा सोझै असर ग¥यो ।
नयाँ आर्थिक वर्षको काम प्रभावकारी बनाउन भदौ/असोजसम्ममा बोलपत्रको काम सम्पन्न गर्नुपर्छ र तालिका बनाएरै काममा लाग्नुपर्छ । खरिद ऐनले यी काम गर्न कतै रोकेको छैन । साउनमै टेन्डर गरे पनि कार्यालयको कुनै गुनासो हुनेछैन । तोकिएको मापदण्ड र कानुनी व्यवस्थाअनुसार खरिद गरियो, गरिएन भन्ने विषयमात्रै कार्यालयले हेर्छ ।
पहिलो चौमासिकमा हुनुपर्ने ठेक्काको सूचना वैशाख/जेठमा निकाल्ने समस्या छ, अनुगमनको जिम्मा पाएको निकायमा तपाईं हुनुहुन्छ, यस्तो अवस्थामा तपाईंको भूमिका के ?
कतिपय आयोजनामा पूर्वानुमानबिनै बजेट राखिएको हुन्छ । कार्यक्रम अघि बढाउन चाहने राजनीतिक इच्छाका कारण बजेटमा यस्ता कार्यक्रम समेटिन्छन् । कात्तिक/मंसिरसम्म पनि यस्ता कार्यक्रमको प्रारम्भिक काम सकिँदैन । बोलपत्र तयार गर्ने, आयोजनास्थल छान्ने, जग्गा अधिग्रहण गर्नेजस्ता प्रक्रियाले कहिलेकाहीँ वर्षौं समय लिन्छ । फास्टट्र्याक आयोजना सुरु भएको झन्डै ६ वर्ष भयो, तर अहिलेसम्म जग्गा अधिग्रहणको काम सकिएको छैन । कार्यालयले यस्ता व्यावहारिक पक्षलाई पनि ध्यान दिने हुनाले हामीमाथि आशंका हुनु स्वाभाविक हो ।
तपाईंले व्यावहारिक पक्ष हेर्ने भन्नुभयो, तर यसले त आयोजनामा ढिलाइ गर्नेकै पक्षपोषण गर्दैन र ?
आयोजना कार्यान्वयन गर्ने निकायमा समस्या छ, यो सही तर्क हो । वातावरण र जग्गाका समस्या पनि पछिल्ला दिनमा क्रमशः समाधानोन्मुख छन् । तर वनको समस्या अहिले पनि यथावत् छ । निकुञ्ज, आरक्ष र संरक्षित क्षेत्रमा ठूला–ठूला परियोजना रोकिएका छन्, यस्ता समस्याबाट बल्लतल्ल उम्किएका आयोजनाको ठेक्का प्रक्रियामा ढिलाइ हुँदा कार्यालयले हस्तक्षेप गर्न सक्दैन ।
अहिले सार्वजनिक खरिद ऐन, २०६३ पहिलो संशोधनको क्रममा छ । विकासमा देखिएका भएभरका समस्याको कारण यही ऐन हो भनिन्थ्यो, समस्या समाधान गर्नेबारे ऐनको संशोधनमा के–कस्ता विषय समावेश छन् ?
ऐनको पहिलो संशोधनमाथि संसद्मा छलफल गरी पारित भएर प्रमाणीकरणका लागि राष्ट्रपतिको कार्यालयमा पठाइएको जानकारी प्राप्त भएको छ । खासगरी निर्माण व्यवसायमा साना निर्माण व्यवसायीले निकै कमदरमा ठेक्का प्रस्ताव गरी आयोजना ओगट्ने, तर काम गर्न नसक्ने र ठेक्का छाडेर भाग्ने समस्या समाधान हुने गरी ऐन संशोधन प्रस्ताव गरिएको हो । सुरुमै कार्यसम्पादन जमानत (धरौटी) बढाएर दिई लोएस्ट बिडिङमा केही कडाइ गर्न खोजिएको छ । कम दरमा आयोजना ओगट्ने प्रवृत्ति कम भए काम ओगट्ने र छाडेर भाग्ने प्रवृत्ति हट्छ र समयमै आयोजना सम्पन्न गर्न सकिन्छ । काम गर्ने वातावरणका लागि केही खुुकुला प्रावधान राखिएको छ ।
समस्याग्रस्त भनिएको ऐनमा संशोधन गर्नुपर्ने पक्ष यत्तिमात्रै हो त ?
यसभन्दा अघि कुनै आयोजनाको ठेक्काप्रक्रियामा तोकिएको भन्दा तल या माथिको सीमासम्म दर प्रस्ताव गर्नुपर्नेबारे केही व्यवस्था थिएन । खुला व्यवस्था हुँदा प्रतिस्पर्धा अस्वस्थ भयो, निकै तलसम्म झरेर प्रस्ताव गर्ने र ठेक्का हात पारी कामै नगर्ने तथा भाग्नेसम्मका समस्या आयो । यो समस्या हल गर्न सार्वजनिक खरिदमा संलग्न सरकारी निकाय र सरोकारवाला पक्षसँग छलफल गरेरै ऐनको मस्यौदा तयार गरिएको हो । नेपालको निर्माण उद्योगलाई यो विकृतिबाट बचाउन र सार्वजनिक खरिद प्रक्रियालाई प्रभावकारी बनाउन ऐनको संशोधनमा यो व्यवस्था अत्यावश्यक देखिएको थियो । त्यसैले, लो बिडिङकै समस्यालाई प्राथमिकतामा राखिएको हो । यद्यपि ऐन संशोधन भएर आउँदा अरु अन्तरसम्बन्धित समस्याहरू हल हुनेछन् ।
अधिकांश पूर्वाधार आयोजनाहरूको लागत केही करोडको हुन्छ, ऐनको संशोधनमा बिनायोग्यता काम लिन सक्ने सीमा २ करोडसम्म पु¥याइएको छ, यसले काम प्रभावित हुँदैन ?
काम गर्ने समय, गुणस्तर र मूल्यबारे सम्बन्धित निकाय सचेत हुनुपर्छ । काम हुनसक्ने दरमा ठेक्का प्रस्ताव गरे÷नगरेको, गुणस्तर सुनिश्चित गराए/नगराएको र प्रस्ताव गरेको दरमा काम हुन सम्भव भए÷नभएकोबारे खरिदकर्ता निकाय सचेत भए यस्तो समस्या आउँदैन । बरु यो व्यवस्थाले हाल निर्माणमा संलग्न व्यवसायीको क्षमता विस्तार हुन्छ । जति ठूलो आकारको निर्माणमा संलग्न हुन सक्यो, त्यति नै निर्माण व्यवसायीको क्षमता विकास हुन्छ । यसो हुँदा हाम्रो निर्माण क्षेत्र आत्मनिर्भर र सबल हुनसक्छ । सार्वजनिक खरिद ऐन लागू गरेको १० वर्ष भयो, यो बीचमा निश्चय नै व्यवसायीको क्षमता बढेको छ ।
नेपालमा उत्कृष्ट भनिएका निर्माण कम्पनीहरू नै विदेशी कम्पनीको पेटी ठेकेदारका रूपमा काम गर्न बाध्य देखिएका छन्, ठूलो क्षमताको काम विदेशी कम्पनीलाई दिने र स्वदेशी कम्पनीलाई चाहिँ अनुभव माग्ने जुन परम्परा छ, नयाँ ऐनले त्यो समस्या समाधान गर्छ कि गर्दैन ?
अवश्य नै गर्छ । ठूला निर्माण परियोजनामा अन्तरराष्ट्रिय खरिद अपनाउनुको मुख्य कारण विदेशी प्रविधि र सीप हासिल गर्नु नै हो । तर श्रमशक्ति व्यवस्थापन सम्बन्धित मुलुकबाटै गर्ने गरिन्छ । यी दुई वटाको संयोजन गर्दा विदेशी सीप र प्रविधि हाम्रा निर्माण व्यवसायीमा हस्तान्तरण हुन्छ । यस्ता ठेक्कामा संयुक्त उपक्रममा विदेशी र स्वदेशी दुवै कम्पनीलाई संलग्न गराइन्छ । यसअघि पनि कामै गर्न नसक्ने भन्ने होइन, जति पनि विदेशी कम्पनी नेपाल आएर काम गरेका छन्, स्वदेशी निर्माण कम्पनीसँगको संयुक्त उपक्रममै आयोजना निर्माण अघि बढाइएको छ । कुनै ठूलो परियोजना स्वदेशी कम्पनीलाई नै दिनसक्ने अवस्थामा चाहिँ प्रविधि, सीप र व्यवस्थापनको पक्ष पनि हेरिन्छ ।
संशोधित ऐनमा सम्बन्धित कार्यालयले चाहेको बेला खरिद प्रक्रिया रद्द गर्नसक्ने व्यवस्था राखिएको छ, यो व्यवस्थाका कारण आयोजना प्रमुखको स्वेच्छाचारिता बढ्ने जोखिम कति छ ?
सार्वजनिक खरिद ऐनअनुसार खरिद सम्झौता रद्द हुनु द्विपक्षीय विषय हो । खरिद भनेकै दुई पक्षले हस्ताक्षरमार्फत गरेको सम्झौता हो । खरिद सम्झौता कस्तो अवस्थामा रद्द गर्ने भन्ने विषय ऐनमा स्पष्टसँग उल्लेख गरिएको हुन्छ । दुवै पक्षले आफ्नो अनुुकल नभएको अवस्थामा सम्झौता रद्द गर्न सक्छन् । त्यो प्रावधान ऐनमा पनि छ र खरिद सम्झौतामा पनि राखिएको हुन्छ । सरकारी पक्षले कार्यसम्पादन सन्तोषजनक नभएमा, सार्वजनिक हितका दृष्टिले काबुबाहिरको परिस्थितिमा खरिद सम्झौता अन्त्य गर्नसक्छ । निर्माण व्यवसायीले पनि उपयुक्त कारण देखाएर ठेक्का तोड्न सक्छ । खरिद ऐनभन्दा अघिको आर्थिक ऐनमा सरकारी पक्षबाट मात्रै ठेक्का तोड्ने व्यवस्था थियो, तर खरिद ऐनमा निर्माण व्यवसायीलाई पनि यो सुविधा दिइएको छ । सम्झौता पालनामा दुवै पक्षको बराबर दायित्व कायम गर्नकै लागि यो व्यवस्था गरिएको हो । कसैले स्वेच्छाचारिता देखाउने ठाउँ छैन ।
आर्थिक वर्षको आठ महिनासम्म अनेकन बहाना देखाएर सरकार र ठेकेदार मस्तसँग बस्ने, जेठ लागेपछि काम थाल्ने समस्या छ, वर्षभरिको समस्या यो दुई महिनामा एकाएक सल्टने र असारे विकासले समग्र विकास प्रभावकारितालाई ध्वस्त बनाइरहेको छ, यो समस्या कसरी समाधान गर्ने ?
ऐनले कुनै पनि सार्वजनिक खरिदको काम गर्दा समयतालिका अपनाउन निर्देशित गरेको छ । असारमै गएर काम गर्नुपर्ने विषय ऐनमा कतै उल्लेख छैन, गर्नु पनि हुँदैन । तर हामीकहाँ समय घर्केपछि काम गर्ने प्रवृत्ति छ । पाँच वर्षको विकास खर्चको ट्रेन्ड हेर्ने हो भने पनि अवस्था यस्तै देखिन्छ । चैतदेखि असारसम्म हतारहतार काम गर्ने र प्रक्रिया पु¥याउने परिपाटी अन्त्य गर्न नै खरिद ऐनमा केही प्रावधान राखिएको हो । तर कार्यक्रम स्वीकृति र खर्चको अख्तियारीजस्ता पक्षले नै यो समस्या देखिएको हो । 