
०७२ वैशाख १२ गते विनाशकारी भूकम्प गएको आज एक वर्ष पुगेको छ । ७.६ रेक्टर स्केलको सो भूकम्प र त्यसपछि पटक–पटक आएका शक्तिशाली परकम्पले ८ हजार ७९० जनाको ज्यान गयो । २२ हजार बढी घाइते भए । भूकम्पले गरेको विनाशको क्षति विवरण कहाली लाग्दो छ । तर, भूकम्प गएको वर्ष दिन बित्दा पनि पुनर्निर्माणको कामले गति लिन सकेको छैन । भूकम्पपीडितहरू अझै टहरामै छन् । भूकम्पपछिको पुनर्निर्माणका लागि पुनर्निर्माण प्राधिकरण गठन त भयो । तर, दलगत स्वार्थ टकराउँदा प्राधिकरणले काम गर्ला भन्ने विश्वास जनतामा जाग्न सकेको छैन । भूकम्पपीडितका लागि घर बनाउन दिने भनिएको अनुदान रकम अहिलेसम्म दिन सकिएको छैन । भूकम्पले मुलुकको अर्थतन्त्र धराशायी छ । भूकम्प प्रभावित जिल्लाका जनताले सुरक्षित आवास पाउन सकेका छैनन् । तर, सरकारले आफ्ना नागरिकप्रति संकटको घडीमा पूरा गर्नुपर्ने दायित्व पूरा गर्न नसकेको भन्दै आलोचना भइरहेका बेला भूकम्पपछिको पुनर्निर्माण, प्राधिकरण र सरकारको कामकारबाहीबारे सरोकारवालाहरूसँग गरिएको कुराकानी :
हामीले बनाएको जगको सरकारले उपयोग गर्न सकेन 
डा.रामशरण महतपूर्वअर्थमन्त्री
वर्तमान सरकारले पुनर्निर्माणलाई जुन गाम्भीर्यता र गहिराइका साथ लिनुपथ्र्यो त्यो हुन सकेन । यति गम्भीर जिम्मेवारीलाई हचुवा ढंगले अहिलेको सरकारले लिएको हुनाले पुनर्निर्माणको काम अघि बढ्न सकेन । हामीले भूकम्पपश्चात् देश विदेशबाट सहयोग जुटायौं । त्यसको सफलतापूर्वक परिचालन गर्न सक्यौं । राहत र उद्धार मात्र होइन पुनर्निर्माणका लागि समेत सुन्दर जग निर्माण ग¥यौं । त्यसको उपयोग वर्तमान सरकारले गर्न सकेन । हामीले पुनर्निर्माणमा जुन अन्तरराष्ट्रिय सद्भावना सिर्जना ग¥यौं । यो सरकारले त्यसलाई बढाउन सकेन । पुनर्निर्माण प्राधिकरणका नाममा अरू सरकारी निकायलाई निकम्मा बनाइयो । प्राधिकरण विश्वास जगाउने खालको भएन । पुनर्निर्माण जस्तो गम्भीर कामलाई राजनीतिक स्वार्थले दलीय भावनाबाट निर्देशित गरियो । जसरी संकटको बेलामा राहत र उद्धार कार्यमा सेना, प्रहरी परिचालन भयो । त्यो यो सरकार आएपछि भएन । पुनर्निर्माणमा पनि संकटमा जस्तै सेना, प्रहरी परिचालन गरिनुपथ्र्यो । प्राविधिकहरूको क्षमताको उपयोग हुनुपथ्र्यो त्यो पनि भएन । पुनर्निर्माणका लागि दलगत स्वार्थभन्दा माथि उठेर राष्ट्रको पूरै शक्ति परिचालन गर्नुपर्छ । हचुवाको भरमा सरकार जसरी अघि बढेको छ । त्यसरी पुनर्निर्माणको काम अघि बढ्न सक्दैन ।
सरकार संवेदनहीन देखियो 
लक्ष्मणलाल कर्णसहअध्यक्ष, सद्भावना
सरकार मानवीय संवेदनाका विषयमा गम्भीर छैन । भूकम्प गएको १ वर्ष बित्दासम्म पनि पुनर्निर्माणलाई प्राथमिकता नदिनु सरकारको नालायकिपन हो । भूकम्पपीडित ०७२ को बर्खा र जाडोमा कष्टकर तरिकाबाट बस्न बाध्य भए । सरकार अलिकति पनि गम्भीर नहुँदा अहिले पनि पीडित बर्खामा कष्टकर तरिकाले बस्नुपर्ने बाध्यता छ । संयुक्त लोकतान्त्रिक मधेसी मोर्चाले फागुन २८ गते प्रधानमन्त्री केपी शर्मा ओलीलाई ध्यानाकर्षण गराउँदा पनि पुनर्निर्माणमा भएको ढिलाइ र तत्काल काम अघि बढाउन आग्रह गरेका थियौं । तर, सरकारले सुनेन । अहिले हामीले आन्दोलनका कार्यक्रम घोषणा गर्दा पनि पुनर्निर्माण चाँडो गर्न माग गरेका छौं । ओली नेतृत्वको सरकार भष्ट्राचारमा लिप्त भएको छ । भष्ट्राचारमा लिप्त भएर अझै पनि सत्ता टिकाउने खेलामा सत्ताधारीहरू लागेका छन् । सरकार टिकाउनेभन्दा अरू कुरामा उनीहरूको ध्यान छैन । यो सरकारले जनताको विषयमा अलिकति पनि सोच्दैन । ओली सरकार केवल, आफू टिकिरहने सर्तमा जनताका समस्या देख्दैन र सुन्दैन पनि । जनताको अवस्था जस्तोसुकै होस् सरकारलाई कुनै मतलब छैन ।
भूकम्पपीडित जनताले त आफूले गर्नसक्ने काम जति गरिसके । अब पुनर्निर्माण गर्ने जिम्मा त सरकारको हो नि । भूकम्पपछिको पुनर्निर्माणका लागि भनेर दातृ निकायले त्यत्रो सहयोग गरे । तर, दिएको पैसा पनि खर्च गर्न नसक्ने सरकारको के कुरा गर्ने । अब सरकारलाई दातृ निकायका अगाडि मुख देखाउन पनि लाजामर्दो अवस्था छ । किन भने राज्य त भष्ट्र छ । दातृ निकायले गरेको सहयोग सदुपयोग गर्न सकेको छैन । त्यसकारण यो सरकार विस्थापित नगरेसम्म पुनर्निर्माण गति लिन सक्दैन र जनताले पनि केही पाउने वाला छैनन् । सरकार पुनर्निर्माणदेखि लिएर सबै कुरामा असफल भएको छ । यो सरकारमा नैतिकता भन्ने विषय अलिकति पनि छैन । भूकम्प गएको १ वर्षमा कम्तीमा पुनर्निर्माणको कामलाई आधा बनाउने गरी पुनर्निर्माणको कामलाई द्रूत गतिमा अघि बढाउन सकिन्थ्यो त्यसतर्फ सरकारलाई सोच्न फुर्सद छैन । जनता भोकै मरे पनि सरकारले वास्ता गर्ने वाला छैन । किनभने, सरकार भष्ट्राचार, भागबन्डा र कमिसन खाने चक्करमा लागेको छ । त्यसैले यो सरकार परिवर्तन नभएसम्म जनताले राहत महसुुस गर्दैनन् ।
३ वर्षमा सबै भूकम्प प्रभावितका घर बन्छन्
रामप्रसाद थपलियाप्रवक्ता, राष्ट्रिय पुनर्निर्माण प्राधिकरण
आगामी ३ वर्षभित्रमा सबै भूकम्प प्रभावितका घर निर्माण सम्पन्न हुनेछन् । प्राधिकरणको अवधि ५ वर्षको भए पनि ४ वर्षभित्र यसले सबै काम सक्छ । मन्त्रिपरिषद् सरह निर्णय गर्ने गरी प्रमुख प्रतिपक्षी दलका नेतासमेत रहेको निर्देशक समिति गठन गरिएको छ । त्यसले निर्णय लिन सजिलो छ । अहिलेसम्म ७ वटा कार्य विधि निर्माण गरिएको छ । ११ जिल्लाको हाउसहोल्ड सर्बे सकिएकाले अब अनुदानको पहिलो किस्ता वितरणको अन्तिम तयारीमा छौं । सम्बन्धित गाविसमा बैंक नहुँदा रकम वितरणमा समस्या भएको छ । केही समयमा सबै भूकम्प प्रभावितलाई पायक पर्ने बैंकको खातामा रकम पु¥याउने प्राधिकरणको तयारी छ ।
फागुन ३० गतेबाटै दोलखाको सिंगटीबाट अनुदान रकम वितरण सुरु गरिए पनि वैशाख १२ गतेबाट प्रत्येक निर्वाचन क्षेत्रमा एक गाविस पर्ने गरी अनुदान सम्झौता सुरु गरिनेछ । हाउसहोल्ड सर्बे भइसकेका जिल्लामा भूकम्प प्रभावितले आफैं घर बनाए पनि अनुदान रकम पाउनेछन् । सर्बे गर्न ढिलाइ भएकाले अनुदान दिने काममा पनि केही ढिलाइ भएकोे हो । दाता सम्मेलनमा प्रतिबद्धता व्यक्त भएको ४.१ विलियन डलरमध्ये आधा रकम प्राप्त भइसकेको छ ।
पुनर्निर्माणमा उद्धारको बेला जस्तो तत्परता भएन
हरिबोल गजुरेलमन्त्री, कृषि
पुनर्निर्माणको कामलाई अगाडि बढाउन समयमै ऐन कानुन र कार्यकारी अधिकृत नियुक्तिको विषयमा राजनीतिक सहमति जुटाउन सकिएन, जसले गर्दा पुनर्निर्माणमा ढिलाइ भएको हो । भूकम्पपछिको पुनर्निर्माणमा उद्धारको बेला जस्तो तत्परता भएन । कसैले कसैलाई दोष देखाएर उन्मुक्ति पाउँदैन । पुनर्निर्माण ढिलाइ हुनुमा हामी सबै दोषी छांै । पहिलो नम्बरमा नेपाली कांग्रेस दोषी छ भने दोस्रोमा एमाले र तेस्रो नम्बरमा एमाओवादी दोषी छ । हामी त्यसको जिम्मेवारी लिन्छौं । भूकम्पबाट सबैभन्दा बढी किसान प्रभावित भए पनि उनीहरूका लागि पैसा कम आएको छ । अहिलेसम्म ५ करोड डेढ लाख रुपैयाँ मात्रै बजेट आएको छ । आगामी बजेटमा भूकम्प प्रभावित किसानका लागि नयाँ कार्ययोजना बनिरहेको छ ।
यसरी पुनर्निर्माण सम्भव छैन
डा. प्रकाशशरण महतनेता, नेपाली कांग्रेस
भूकम्पपछिको पुनर्निर्माणमा सरकार गम्भीर देखिएको छैन । सरकार र प्राधिकरणकै कारणले भूकम्पपछिको पुनर्निर्माणमा ढिलाइ भएको हो । अहिलेकै अवस्थाले पुनर्निर्माण सम्भव हुँदैन । वर्तमान सरकार हरेक क्षेत्रमा असफल हुँदै गएको छ । सरकारको कामकारबाही चित्तबुझ्दो छैन । संसद्को आगामी बैठकमा हामी यो विषयलाई उठाउँछौं । अहिलेको सरकार आफ्नै अन्तरविरोधका कारण लामो समयसम्म टिक्ने देखिँदैन । पुनर्निर्माणको काममा अघिल्लो सरकारको पालामा पनि केही ढिलाइ भएको हो । संशोधन प्रस्तावको नाममा त्यसलाई ढिलो बनाउने काम भइरहेको छ । पुनर्निर्माण ढिलाइ हुनुमा वर्तमान सरकार नै दोषी छ । पुनर्निर्माणका विषयमा सरकारले अहिलेसम्म भूकम्प प्रभावित क्षेत्रका सांसदहरूलाई एकपटक पनि सोधेको छैन । पुनर्निर्माणको कामलाई प्रभावकारी ढंगले अघि बढाउने हो भने अनुदानसँगै ऋण रकम पनि पठाउनुपर्छ । २ लाख रुपैयाँ अनुदान दिएकै भरमा घर बन्दैन । सरकारले प्रचारमुखी कुरा गरेर मात्रै हुँदैन । त्यसैले सबैतिर एकै पटक अनुदान र ऋण रकम बाँड्नुपर्छ । राहत वितरणजस्तै आपतकालीन ढंगले काम गरे मात्रै पुनर्निर्माण सम्भव हुन्छ । सिकर्मी र डकर्मीको तालिम दिएर नपठाउने हो भने ३ वर्षमा मात्र होइन १० वर्षमा पनि सर्वसाधारणको घर बन्दैनन् । अहिले गाँउमा सिकर्मी डकर्मी र प्राविधिकको अभाव छ ।
अहिलेको तरिकाले ५ वर्षमा पनि घर बन्दैन
धु्रव थापा
अध्यक्ष, नेपाल इन्जिनियर्स एसोसिएसन 
सरकार र पुनर्निर्माण प्राधिकरणले अहिलेकै तरिकाले काम गरे अर्को वर्षमा पनि भूकम्प प्रभावितहरू खुल्ला आकाशमुनिमै बस्नुपर्ने अवस्था आउने देखिन्छ । यसरी त ५ वर्षमा पनि घर बन्दैनन् । फास्टट्र्याकमा काम गर्नुपर्छ । प्राधिकरणले एक्लै पुनर्निर्माण गर्न सक्दैन । सरोकारवाला इन्जिनियर एसोसिएसन जस्ता संस्थाहरूसँग समन्वय गरेर काम गर्न सक्नुपर्छ । राहत र उद्धारको बेलाजस्तै एक जुट भएर काम गर्नुपर्छ ।
अहिलेसम्म धेरै काम भइसक्नुपर्ने थियो । अहिलेको गति पटक्कै भएन । पुनर्निर्माण गर्न सबै दलको एउटै भिजन हुनुप¥यो । सुरुवातमा प्राधिकरण गठन भएर तुहियो । अर्को गठन भएको पनि ५ महिना भइसक्यो । तर, प्राधिकरणको लक्ष्य के हो खाका ल्याउन सकेको छैन । भूकम्प प्रभावितलाई पैसा मात्र दिएर हुँदैन । पैसाभन्दा पहिले प्रविधि, प्रविधिसँगै प्राविधिक दिनुपर्छ । त्यसपछि पैसा दिएर काम अघि बढाउनुपर्छ । २ लाख रुपैयाँले घर बन्दैन । ऋण दिने काम पनि सँगै अघि बढाउनुपर्छ । यसो गरिएन भने ५ वर्षपछि फर्किएर हेर्दा अवस्था अहिलेको भन्दा भिन्न देखिने छैन ।
इन्जिनियर्स एसोसिएसनले पुनर्निर्माण प्राधिकरणलाई सुझाव पनि दिएको छ । हामीले प्रतिस्पर्धा गराएर भूकम्प प्रतिरोधी घरका उत्कृष्ट नक्सा छनोट गरेका छौं । भूकम्प प्रतिरोधी घरका लागि सरकारले उपलब्ध गराएको नक्सा पर्याप्त छैनन् । हामीले पनि नक्सा बनाएका छौं । प्राधिकरणले चाहेमा हामी ती नक्सा उपलब्ध गराउने छौं । सरोकारवालाहरूबीच सहकार्य र समन्वय गरेर अघि बढ्नुपर्छ । अब अहिलेकै गतिले हुँदैन । द्रुत गतिमा पुनर्निर्माणको कामलाई अघि बढाउनुपर्छ ।
