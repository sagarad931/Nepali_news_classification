
डा. सूर्यराज आचार्य पूर्वाधार नीतिविज्ञराज्यले एक शताब्दीअघिदेखि आधुनिक पूर्वाधार विकासको काम थाले पनि अझैसम्म आवश्यक संरचना परिपूर्ति भएको छैन । २००८ सालमा पहिलोपटक वार्षिक बजेट विनियोजन र २०१३ सालदेखि आवधिक योजना कार्यान्वयन सुरू गरियो । त्यसयताका हरेक बजेटमा विकासमार्फत गरिबी निवारणका विषय उल्लेख भए पनि विकासका लागि छुट्याइएका पुँजीगत खर्च क्षमता खस्कँदै गएको छ । पछिल्लो पटक ठूला पूर्वाधारमा आन्तरिक र वैदेशिक स्रोत परिचालन, लगानी मोडल र प्रतिफलबारे निकै बहस भएका छन्, तर विवाद बढ्दो छ । पूर्वाधार नीतिविज्ञ डा. सूर्यराज आचार्य पनि यो बहसमा पछिल्लोपटक निकै खरो रूपमा उत्रिएका छन् । आन्तरिक स्रोतबाटै पूर्वाधार विकास गर्न नेपालको अर्थतन्त्रका सूचक सकारात्मक रहेको दाबी गर्ने आचार्य निर्यातलाई प्रवद्र्धन गर्ने परियोजनामा मात्र वैदेशिक लगानी स्वीकार्य हुने दाबी गर्छन् । सन् १९९९ मा जापानको टोकियो विश्वविद्यालयबाट यातायात र क्षेत्रीय विकास सम्बन्धमा विद्यावारिधि हासिल गरेका आचार्यसँग हालै सार्वजनिक गरिएको बजेटमा समेटिएका पूर्वाधार विकासका विषय, परियोजनामा स्रोत व्यवस्थापन र विकास प्रभावकारिताका चुनौतीलगायत विषयमा कारोबारकर्मी लोकबहादुर चापागाईँ र विजय देवकोटाले गरेको कुराकानी :
आगामी बजेट पूर्वाधार विकासमा केन्द्रित रहेको सरकारी दाबी छ, पूर्वाधार नीति विज्ञका रूपमा तपाईंले बजेटलाई कसरी हेर्नुभएको छ ?
योजनाबद्ध विकास सुरू भएयता आएकामध्ये आगामी आर्थिक वर्षको बजेटले पूर्वाधारका क्षेत्रमा क्रान्ति नै गरेको छ । यसले दीर्घकालीन नीतिगत ढोका खोलेको छ । यद्यपि बजेटमाथि प्रतिपक्ष र अन्य खेमाबाट विरोध पनि भइरहेको छ । २०५१ सालमा भरतमोहन अधिकारीले ‘आफ्नो गाउँ–आफै बनाउँ’ कार्यक्रम ल्याउँदा विवाद भएको थियो । अहिलेको बजेटमाथि पनि वितरणमुखीको ट्याग लगाइएको छ । २०५१ सालताका विपक्षीका विद्वान अर्थशास्त्रीहरूले वित्त संरचना ध्वंस पार्ने आरोप लगाएका थिए । तर, त्यो बजेटले राजनीतिक केन्द्रीकरणलाई घटाउँदै विकेन्द्रीकरणमार्फत गाउँसम्म विकास पुर्याउन ठूलो भूमिका खेल्यो । कनिका छराई बजेट भनिएको छ, तर गाउँको विकास हुने खालको बजेट छ । उत्तरी नाका जोड्ने सडक, मेट्रो/रेलका विषय समावेश छन् । तर, बजेटमा उल्लेखित यी विषयलाई उच्चतहको राजनीतिक नेतृत्वको सोच र दृष्टिकोणसँग जोडेर हेर्नुपर्छ । अहिले प्रधानमन्त्रीको बोलीका कारण ३०/४० वर्षअघि बहसमा आउनै पर्ने, तर नआएका विषयवस्तु बहसको केन्द्रमा छन्, भलै अभिव्यक्तिको शैली फरक होला । बजेटले अधिकांश पूर्वाधार आयोजनाको अध्ययन गर्न, यी संरचनाको विकासमार्फत मुलुकलाई भूपरिवेष्ठित नभएर ‘ल्यान्डब्रिज’का रूपमा चिनाउन र सीमा नाका जोड्ने कुराले विकासको दिगो ढोका खोल्ने आधार दिएको छ । फास्टट्रयाक बनाउन सरकार आफैं तातेको छ र सडकहरू फराकिला बनाउने योजना राखिएको छ । तर, यसरी आयोजना बनाउने वाक्यांश राख्दैमा आयोजना तत्काल बन्दैन, नीतिगत ढोकामात्र खोल्छ । तैपनि, राज्यले विकासका आवश्यकतालाई औपचारिक रूपमा ग्रहण गरेको छ । अतः बजेट विकास पूर्वाधारमैत्री छ ।
बजेट राम्रो हुँदाहुँदै पनि केही क्षेत्रमा कनिका छराइको परम्पराले निरन्तरता पाएको छ । निर्वाचन क्षेत्र पूर्वाधार विशेष कार्यक्रम र निर्वाचन क्षेत्र विकास कार्यक्रममा रकम थपिएको छ । यो क्षेत्रमा विनियोजित रकम दुरूपयोग भएको विषय उठिरहेका बेला
बजेट बढाउन हुँदैनथ्यो । सांसदले ३ करोड लगेर ३० वटा खुद्रे आयोजना बनाउने र जिल्लामा भएका २ अर्बको परियोजना हेर्ने प्राविधिकलाई खटाउने गरिन्छ । यसो हुँदा ठूला परियोजना अघि बढ्न सक्दैन । राजनीतिज्ञहरूका नाममा प्रतिष्ठानका नाममा छुट्याइएको ५० करोड रूपैयाँ रकम भइरहेकै प्रतिष्ठानमा थपिदिन सकिन्थ्यो । अर्को, वर्षैपिच्छे महंगीका आधारमा तलब बढ्नु स्वाभाविक हो तर, अहिले बढाइएको ‘फ्ल्याट’ दर अलि बढी हो । यसलाई बजेटले भन्दा पनि नीतिगत मूल संरचनात्मक परिवर्तनले सम्बोधन गर्नुपर्छ । कर्मचारीको तलब वृद्धिले बृहत् अर्थतन्त्रमा के असर पार्छ भन्ने विश्लेषणभन्दा पनि आपूर्ति प्रणालीमा त्यसको सिधा असर देखाउने मनोविज्ञानले काम गरेको छ ।
आयोजना छनोट र बजेट पनि विनियोजन हुने तर, काम अघि नबढ्ने समस्या छ, तपाईं यो समस्याको कारण केलाई मान्नुहुन्छ ?
चालू वर्षको विकासलाई भूकम्प र नाकाबन्दीको चक्रमा फसाइयो । कार्यान्वयनमा आउने तगारालाई नीति निर्माणमा जोड्नुपर्छ । दसकअघि सार्वजनिक खरिद ऐन आएदेखि नै संशोधनको आवश्यकता देखाइयो, तर गरिएन । आवश्यक नीति तर्जुमा गर्ने फोरम नै निष्क्रिय देखियो । यी समस्या हेर्न राष्ट्रिय योजना आयोग भए पनि कर्मकान्डी देखियो । विज्ञहरू सम्मिलित भई बृहत् छलफलमार्फत नीतिगत निर्णय गर्ने राष्ट्रिय विकास परिषद्को बैठक २ दिनमै सक्नुपर्ने स्थितिले पनि आयोगको भूमिका प्रष्ट हुन्छ । नयाँ ऐनले २०÷३० वर्षसम्म काम गर्ने अवस्था सिर्जना हुने गरी कार्यान्वयनमा देखिएका अवरोधलाई नीतिका तहमा फुस्काई दिनुपर्छ । फिल्डमा परियोजना प्रमुखले दैनिक १५/१७ घन्टा र बिदाको दिन पनि नभनी काम गरेका छन्, तर दिनहु भोगेका अप्ठ्याराबारे प्रधानमन्त्री, अर्थ मन्त्रालय र योजना आयोग बेखबरजस्तै देखिन्छ । रूख काट्ने अनुमतिका लागि सिंहदरबार धाउनुपर्छ । दर्जनौं अनुगमनकारी निकायले काम गर्नेको मनोबल गिराएका छन् । सधैंजसो अनुगमन टोलीको अघिपछि गर्नुपर्ने अवस्था सिर्जना गरिएको छ । व्यावहारिक तहमा हेर्ने हो उत्कृष्ट प्राविधिक हामीसँग छन् । भएको क्षमतालाई उपयोग गरी योजना कार्यान्वयनमा देखिएका तगारा खोल्नेतर्फ हाम्रो प्रणाली त्यति मितव्ययी देखिएको छैन । अहिले बजेटमा प्रधानमन्त्रीकै संयोजकत्वमा पूर्वाधार सहजीकरण संयन्त्र निर्माण गर्ने विषयले स्थान पाएको त छ, तर परिवर्तन हुने गरी काम देखिनुपर्छ ।
नेपालमा सरकारी निकायले गर्ने आयोजना व्यवस्थापन कमजोर भयो भनिन्छ, विकसित मुलुकभन्दा खास के फरक छ ?
विकसित मुलुकले राजनीति र विकासलाई छुट्याउन सकेका छन् । जापानमै पनि उस्तै परे ६/६ महिनामा सरकार फेरिन्छ, तर त्यसले विकासमा खासै समस्या पार्दैन । त्यहाँ राजनीतिको गन्जागोल कर्मचारीतन्त्रमा र आयोजनाको कार्यान्वयनस्तरसम्म पुग्दैन । तर, नेपालमा त्यसको ठीक उल्टो छ । अहिले सरकारले बजेट ल्यायो, अब सरकार परिवर्तन हुँदा को अर्थमन्त्री आउँछ भनेर चर्चा सुरू भइसकेको छ । बजेट आइसकेपछि त कार्यान्वयनमा सरकार जोसुकै भए पनि मन्त्रीको कुनै भूमिकै नहुनुपर्ने हो । यहाँ त आयोजनास्तरको अधिकृत सरूवा गर्न पनि मन्त्री र मन्त्रिपरिषद्मा पुर्याइन्छ । राजनीति र आयोजना कार्यान्वयनलाई अलग गर्नुपर्ने आवश्यकता छ । २ अर्बको परियोजना हाँक्नुपर्ने कर्मचारीलाई टुक्रे आयोजनामा राखिएको छ । यसो गर्दा ठूला परियोजनामा विलम्ब हुन्छ । राजनीतिक दबाबमा तयारी बिनाका आयोजना रातो किताबमा पार्ने र त्यसैलाई भजाएर राजनीति गर्ने प्रवृत्ति तोडिनुपर्छ । विकसित मुलुक योजना बनाउने कुरा निकै चुस्त छन् । जापान, कोरियाले अहिले पनि सबैभन्दा बढी समय नीतिगत तहमा वा योजना निर्माणमा खर्च गर्छन् । हामीकहाँ चाहिँ रातो किताबमा आयोजना गइसकेपछि कर्मचारीले आयोजना कहाँ छ भनेर खोज्नुपर्ने स्थिति छ । नीतिगत अनुसन्धान गर्ने संस्कारै छैन । २/४ जना सचिव, केही सहसचिव राखेर कार्यदल बनाउने र त्यसैले एक सातामा तयार पारेको प्रतिवेदन बुझ्ने गरिन्छ ।
बूढीगन्डकी जलविद्युत् परियोजना सरकारी स्रोतबाटै बनाउने गरी प्रतिलिटर ५ रूपैयाँका दरले इन्धन कर लगाइएको छ, यसमाथि विरोध सुरू भइसक्यो । के यस्ता करले विकासमा ठोस योगदान पुग्छ ?
बेलायत, अमेरिका, जर्मनी, जापान, कोरियाका सडक र विमानस्थल निर्माणमा लगानीको स्रोतको आधा हिस्सा इन्धन कर भएको पाइन्छ । अहिले जापानले ५६ येन इन्धन कर लिन्छ । बेलायत, इटलीमा १.२ डलर इन्धन महसुल लाग्छ । रिफाइनरी तेलको मूल्य ४० सेन्ट हाराहारी रहेकोमा झन्डै ३ गुणा बढी कर लगाइएको छ । अमेरिकाको इन्डस्ट्रियल हाइवे (करिब ७० हजार किलोमिटर सडक) पेट्रोलमा लगाइएको करबाट बनाइएको हो । यातायात पूर्वाधार व्यवस्थापन लगानीको विद्यार्थीका लागि यो सहज ज्ञानको विषय हो । किनकि सामान्य सरकारी राजस्वबाट मात्रै कुनै पनि मुलुकलाई चाहिने यातायातको पूर्वाधार विकास गर्न असम्भव छ । सामान्यतया अर्थशास्त्रीहरूले कर मन पराउँदैनन्, तर वातावरणीय हिसाबले र कर तिर्नेले नै सिधै लाभ पाउने भएकाले इन्धन कर मन पराउँछन् । यसलाई सामान्यतया करभन्दा उपभोक्ता महसुल भन्ने गरिन्छ । अधिकांश मुलुकमा इन्धन कर सिधै यातायात पूर्वाधार कोष (रोड फन्ड)मा जम्मा हुन्छ र यसलाई सडक निर्माणमा नै लगानी गर्नुपर्छ । जलविद्युत् र पेट्रोलियम पदार्थ दुवै ऊर्जा हुन् । बूढीगन्डकीबाट उत्पादन हुने जलविद्युत्ले पेट्रोलियम आयातलाई कम गर्छ । ५ रूपैयाँ प्रतिलिटर सांकेतिक हो र उपभोक्तालाई भार नपर्ने गरी छुट्याइने भनिएको छ । पूर्व अर्थमन्त्रीहरू, पदाधिकारी र प्रतिपक्षीले विरोध गरेको देखिन्छ, जुन दुभाग्र्यपूर्ण छ । पेट्रोलमा ५ रूपैयाँ लिँदा महंगी भयंकर बढ्छ भनेर स्वनामधन्य अर्थशास्त्रीहरूले विरोध गरेको देख्दा मैले अचम्म मानेको छु । अझ हुनुपर्ने त जतिबेला १४० रूपैयाँ पेट्रोल मूल्य पुगेको थियो, अन्तरराष्ट्रिय बजारमा घटेका बेला नेपालमा मूल्य नघटाई ४० रूपैयाँ इन्धन करका रूपमा उठाएको भए विकासमा सहयोगसिद्ध हुन्थ्यो । किनकि, १४० बाट १०० मा झार्दा पनि महंगी र भाडादर यथावत् नै छ । अन्तरराष्ट्रिय बजारमा तेलको भाउ घटेका बेला यो काम गर्नुपथ्र्यो, किनकि त्यतिखेर विद्वान अर्थमन्त्री हुनुहुन्थ्यो । अहिले अर्थशास्त्रको औपचारिक ज्ञान पनि नभएको भनेर आलोचना खेपेका अर्थमन्त्रीले बाजी मारे । ५ रूपैयाँ करलाई अनावश्यक टिकाटिप्पणी नगरिकन अर्को वर्ष १०, १५, २०, रूपैयाँ पु¥याउन कन्जुस्याइँ गर्नु हुँदैन ।
त्रिबर्षीय योजनाको आधारपत्र र नयाँ बजेटमा पूर्वाधार आयोजना निर्माण सम्पन्न गरी त्यसमार्फत आर्थिक प्रतिफल लिने उल्लेख छ, तर आयोजना व्यवस्थापनमै नेपालले चुनौती झेलिरहेको छ, यो समस्या समाधान गर्न तपाईंले विज्ञसमूह र विश्वविद्यालयका विद्यार्थी परिचालन गर्ने भन्नुभो, के त्यो प्रभावकारी हुन सक्छ ?
चालू बजेटमा आयोजना व्यवस्थापनबारे केही कुरा उल्लेख गरिएको छ । फास्टट्रयाक निर्माण गर्न विशिष्टीकृत आयोजना व्यवस्थापन कार्यालय स्थापना गर्ने कुरा गरिएको छ । यस्तो संयन्त्रले वातावरणीय र ठेक्कापट्टाका काममा सरलता ल्याउँछ । यो सँगसँगै पूर्वाधारको दिगो विकासतर्फ ध्यान दिनुपर्छ । विदेशी निर्माण कम्पनी, परामर्शदाता वा व्यवस्थापकका कारण आयोजना कहिल्यै दिगो हुँदैन । किनकि, विदेशी परिचालन गर्दा हाम्रो पूर्वाधार महंगो पर्छ, किनकि, विदेशी ल्याउँदा उनीहरूले बुझ्ने तलबभत्ताका कारण आयोजनाको लागत स्वाभाविक रूपमा बढ्छ । आयोजनाको लागत बढेपछि उपभोक्ताले लिने सेवाको मूल्य पनि बढाउनुपर्ने हुन्छ । त्यसकारण रोजगारी सिर्जना गर्ने र स्थानीय स्रोतसाधनको उपयोग गरेर पूर्वाधारको लागत घटाउने गरी आयोजना बनाउनुपर्छ । गरिब देशले सबैभन्दा धनी देशका कम्पनीलाई आयोजनामा परिचालन गर्दा आयोजनाको दिगो व्यवस्थापन हुनै सक्दैन । त्यसैले, आयोजनाको उचित व्यवस्थापन गर्न हामीले हाम्रा विश्वविद्यालयमा सिभिल इन्जिनियरिङको अध्ययन सक्न लागेका विद्यार्थीलाई आयोजनामा परिचालन गर्नैपर्छ, त्यसले विद्यार्थीको क्षमता विकासमा समेत महत्वपूर्ण भूमिका खेल्छ । अहिले पढाइ पूरा गरेका विद्यार्थीले सम्बन्धित पेशाका लागि आवेदन दिँदा अनुभव खोजिन्छ । त्यसकारण विद्यार्थीलाई राज्यले कम्तीमा काम सिक्ने वातावरण बनाइदिनुपर्छ ।
राष्ट्रिय आयोजनाहरूमा खटिनुपर्ने इन्जिनियरहरू अहिले सांसदका खुद्रे आयोजनाहरूमा खटिएका छन् । सरकारले अब ३ सय इन्जिनियरहरू भर्ती गरेर खुद्रे आयोजना व्यवस्थापन कार्यालय बनाउँदा हुन्छ । त्यस्ता आयोजनामा विश्वविद्यालयका विद्यार्थी परिचालन गर्दा गज्जबले काम अघि बढ्छ । अहिले मोबाइलबाटै सर्भेलगायतका काम गर्न सकिन्छ । युवापुस्ता विकासमा प्रविधिको प्रयोगबारे निकै जानकार पनि छन् । यसो गर्दा कालान्तरमा आफ्नै जनशक्तिहरू तलदेखि माथिसम्म सेट गर्न सकिन्छ ।
केही करोड लागतका आयोजनामा पनि विदेशी ठेकेदार गुहार्नुपर्ने अवस्थामा यो काम गर्न तपाईंले भने जस्तै सजिलो छ त ?
विदेशी निर्माण कम्पनीमाथिको अन्धनिर्भरता नै नेपालको विकासको मुख्य समस्या हो । ठूला आयोजनाको सबै काम विदेशी ठेकेदारलाई दिने, काम चाहिँ नेपाली कम्पनीले नै गर्ने र आयोजना निर्माणको जस विदेशीले नै पाउने जुन व्यवस्था कायम छ, यसलाई अन्त्य गर्नैपर्छ । जापानी सहयोगको बनेपा–बर्दिबास सडक नेपाली ठेकेदारले बनाए, त्यहाँ जापानी ठेकेदारले खास काम नै गरेन । नीतिगत तहमै यस्तो आयोजना निर्माणको जिम्मा स्वदेशी कम्पनीलाई दिनुपर्छ, आन्तरिक क्षमता विकासमा ध्यान दिनुपर्छ । आफ्नै देशको नागरिकले आफ्नै देशको काम गर्न विदेशीको लाइसेन्स प्रयोग गर्नुपर्ने बाध्यता अन्त्य गर्नुपर्छ । 