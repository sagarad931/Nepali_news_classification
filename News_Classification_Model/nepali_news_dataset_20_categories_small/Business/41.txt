
﻿सूचना प्रविधिका क्षेत्रमा २१ वर्षे लामो अनुभव संगालेका इन्जिनियर विनोद ढकाल कम्प्युटर एसोसिएसन नेपाल महासंघका अध्यक्ष छन् । व्यवस्थापनमा स्नातकोत्तर र भारतको मदरासको द इन्स्टिच्युसन अफ इन्जिनियरिङबाट इन्जिनियरिङ गरेका ढकाल विघटित सूचना प्रविधि आयोगमा कम्प्युटर अधिकृत थिए । वीरेन्द्र सैनिक महाविद्यालय, वेलट्रोनिक्स प्रालिलगायतमा अनुभव बटुलेका उनी क्यान महासंघ दर्ता प्रक्रियाका अगुवा हुन् । उनकै पहलमा सूचना प्रविधिका क्षेत्रमा कार्यरत संस्था महासंघ बन्न सफल भएको छ । प्रस्तुत छ, राजधानीमा शुक्रबारदेखि जारी सुबिसु क्यान–इन्फोटेक २०१६, व्यवस्थापन, नेपालमा सूचना प्रविधिका सम्भावना र चुनौतीलगायतका विषयमा कारोबारकर्मी सरस्वती ढकालले अध्यक्ष ढकाल र महासचिव विश्वराम बलामीसँग गरेको कुराकानी :
सुबिसु क्यान–इन्फोटेक–२०१६ को सरगर्मी कस्तो छ ?
तपाईं आफैंले प्रत्यक्ष देखिरहनुभएको छ, सुबिसु क्यान–इन्फोटेकको सरगर्मी कस्तो छ भनेर । आम उपभोक्ताको चासो सूचना–प्रविधिमा कत्तिको छ भन्ने जान्न इन्फोटेक अवलोकन गर्दा थाहा पाउन सकिन्छ । इन्फोटेक कहिले लाग्छ भनेर वर्ष दिनदेखि कुर्नेहरू छन् । बिहान १० बजेदेखि नै प्रदर्शनी हल सूचना प्रविधिमा चासो राख्नेहरूले भरिभराउ हुन्छ । सूचना प्रविधिमा यति धेरै चासो छ आमनेपालीको तर, सरकारी पक्षले यसबारे बझ्न सकेको छैन । सूचना प्रविधिका लागि यो कुम्भ मेला नै हो । राजधानीमा यति बेला जाडो भए पनि सूचना प्रविधिको सरगर्मी भने निकै बढेको छ । नाकाबन्दी, भूकम्प आदिको प्रभाव हुँदाहुँदै पनि सर्वसाधारणको चाप यत्ति धेरै बढेको छ । सर्वसाधारणको बढ्दो चापले पनि हामीलाई थप हौसला मिलेको छ ।
क्यान–इन्फोटेकमा सर्वसाधारणको चासो बढे पनि व्यवस्थापन भने किनै कमजोर देखिन्छ नि ? 
क्यान महासंघले सक्दो पहल गरेकै छ । भीडलाई व्यवस्थित गर्न आउने र जाने गेट छुट्टाछुट्टै गरिएको छ । सुरक्षालाई मध्यनजर गर्दै गार्ड राखिएको छ । सयौंको संख्याका स्वयंसेवकहरू खटिएका छन् । क्यान महासंघका सदस्यहरू उज्यालो भएदेखि नै रातिसम्म खटिरहनुभएको छ । तर, यति ठूलो इन्फोेटेक हुँदा पनि सरकारले सुरक्षा गार्डसम्म दिन सकेन । हामीले सरकारबाट आर्थिक सहयोगको अपेक्षा गरेका पनि छैनौं । ‘सपोर्टेड बाई’ भनेर सरकारको नाम राख्न पनि यहाँ अनेक आरोहअवरोह नै पार गर्नुपर्छ । निजी क्षेत्रबाट भएको पहलमा साथ, सहयोग गर्नु सरकारको दायित्व पनि हो । क्यान महासंघले आफूले भ्याएसम्म व्यवस्थापनमा कुनै कमी राखेको छैन । अवलोकनका क्रममा कसैलाई कही कठिन भए हेल्पडेस्कमा सम्पर्क गर्न सक्नुहुन्छ ।
क्यान–इन्फोटेक प्रदर्शनीभन्दा पनि सामान बिक्री गर्ने स्थलका रूपमा विकसित भएको छ । के सामान बिक्री गर्ने स्थल नै बनाउन खोज्नुभएको हो ?
इन्फोटेक अवलोकनकर्ताहरू कुन उद्देश्यका साथ आउँछन् भन्नेमा भर पर्छ ।  हरेक अवलोकनकर्ताका छुट्टाछुट्टै आवश्यकता हुन्छन् । इन्फोटेकमा कसैले ल्यापटप किन्ने भनेर बसेको हुन्छ भने उसको उद्देश्य ल्यापटप खरिद गर्ने हो । त्यस्तै कोही अवलोकनका लागि मात्र आउँछन् भने उनीहरूले सिकेर जान्छन् । त्यसैले हरेकका उद्देश्यअनुसार फरक पर्छ । हाम्रो उद्देश्य बिक्री गर्ने मात्र नभई नयाँ–नयाँ संस्करणका आईटी सामग्री प्रदर्शन गर्ने हो । मुख्य कुरा भनेको अवलोकनकर्ता कुन उद्देश्यका साथ प्रदर्शनी हल प्रवेश गर्छ भन्ने हो ।
सरकारको प्राथमिकतामा नपरेकै कारण सूचना प्रविधि क्षेत्र पछाडि परेको हो त ? निजी क्षेत्रको पनि उत्तिकै भूमिका हुन्छ होला नि ?
सरकार नियामक निकाय हो । सरकारबाटै ऐननियम बन्ने हुन् जुन निजी क्षेत्रले कार्यान्वयन गर्छ । आईसीटी क्षेत्रलाई सरकारले प्राथमिकतामा राख्न नसकेकै कारण  देशको विकास हुन नसकेको हो । आईसीटी कुन क्षेत्रसँग जोडिएको छैन ? कृषि, पर्यटन, सडक, भौतिक पूर्वाधार, शिक्षा, स्वास्थ्य जुनसुकै क्षेत्र पनि सूचना प्रविधिसँग जोडिएको छ । सूचना प्रविधिबिना अबको संसार अपूरो छ । आईसीटीबिनाको संसार कल्पनासम्म गर्न सकिन्न । यति आवश्यकताको विषय हुँदाहुँदै पनि सरकारले प्राथमिकतामा किन राख्दैन ? सरकारले मन्त्रालय थप गरेको छ तर सूचना प्रविधिलाई एउटा भिजन दिन सकेको छैन । निजी क्षेत्रले गरेको काममा सहयोग मात्र गरे पनि सूचना प्रविधि क्षेत्रले फड्को मार्न सक्छ । आईटी हेर्ने मन्त्रालय एउटै हुनुपर्छ भन्ने हाम्रो माग हो । सूचना प्रविधि विभाग पनि आएको अवस्थामा आईसीटी मन्त्रालय छुट्टै भइदिए यो क्षेत्रका लागि राम्रो हो । तत्कालीन सूचना प्रविधि आयोग (एचएलसीआईटी) विघटन हुनुले यो क्षेत्रका लागि नकारात्मक असर परेको छ । आयोगको विकल्पमा सूचना प्रविधि विभाग मात्र भएर पुग्दैन ।
सफ्टवेयर र हार्डवेयरमा फड्को मारेका २ ठूला देशको बीचमा हामी छौं । हामीले कहिलेसम्म तिनीहरूको उत्पादनलाई प्रयोग गरिरहने ? नेपाली उत्पादनमा जोड दिन सक्दैनौं ?
हार्डवेयरमा हामी त्यति धेरै अघि बढ्न नसकेको अवस्था छ किनभने चीनले विश्वलाई पिटिरहेको अवस्था छ । विश्वमा सबै कुरा अहिले ‘मेड इन चाइना’ भइसकेको छ । तर, भारतमा हेर्ने हो भने सफ्टवेयरमा यति क्रान्ति ग¥यो कि विश्वमै सफ्टवेयरमा नम्बर एक छ । सफ्टवेयर भनेको पूरा ‘नलेज बेस्ड’ हो । भारतलाई मात्र उदाहरण मान्ने हो भने पनि हामीले सफ्टवेयरमा काम गर्न सक्ने धेरै सम्भावना छन् । बीपीओ, केपीओ, एलपीओजस्ता क्षेत्रमा पूरै सम्भावना छ । सरकारले जहिले पनि प्राथमिकता पर्यटन, कृषि मात्र भन्ने सूचना प्रविधिलाई वास्तै नगर्ने अनि कसरी हुन्छ सूचना प्रविधिको विकास ? बुझ्ने हो भने सूचना प्रविधिजस्तो प्रचुर सम्भावना भएको क्षेत्र अरू छैन । ग्लोबल आईसीटीमा नेपाललाई ल्याउने हो भने नेपाल नम्बर १ मा आउन सक्छ जुन भारतमा भएको छ । यसका लागि सरकारमा सकारात्मक सोच आउनुपर्छ । सूचना सञ्चार प्रविधिलाई प्राथमिकतामा राख्नुपर्छ । विश्वमा जति पनि आईटीसँग सम्बन्धित बहुराष्ट्रिय कम्पनी छन् तिनीहरूले अरू देशमा कार्यालय राख्दा प्राथमिकता के छ भन्ने खोज्छन् । विदेशी लगानी पनि महत्वपूर्ण हन्छ । बंगलादेशमा धेरैजसोे आईटी कम्पनी कार्यालय खोलेर बसेका छन् । त्यहाँ धेरै रोजगारी सिर्जना भएको छ । बहुराष्ट्रिय कम्पनी आउँदा नेपालमा धेरै फाइदा हुन्छ । नेपाल आउन धेरै कम्पनी इन्छुक पनि छन् । लगानी भिœयाउन, सफ्टवेयर निर्यात गर्न पनि सम्भावना छन् । (मोबाइल एप्स, सफ्टवेयर)को बजार निकै राम्रो छ ।
अब इन्फोटेकलाई विविधीकरण गर्ने समय भएन ?
अवश्य पनि, इन्फोटेक विविधीकरण गर्दै क्षेत्रगत रूपमा मेला गर्नुपर्ने समय आएको छ । यसमा पनि सहयोगी भूमिका सरकारकै हुन्छ । कृषि, यातायात, पर्यटनलगायतका विधालाई लिएर इन्फोटेक गर्दा हुन्छ । क्षेत्रगत विकासका लागि इन्फोेटेक विविधीकरण गर्नुपर्छ ।
क्यान महासंघको उपस्थिति कति जिल्लामा छ ?
अहिलेसम्म ५६ जिल्लामा महासंघको उपस्थिति पुगेको छ । अब २ वर्षभित्र सबै जिल्लामा महासंघ पुग्नेछ । सूचना प्रविधिको पहुँच गाउँ–गाउँमा पु¥याउन पनि महासंघको उपस्थिति बढाउनु जरुरी छ ।
नेपाललाई ‘बीपीओ’को हब बनाउने कुराचाहिँ कहाँ पुग्यो ?
हामीले मात्र सोचेर भएन, यसमा सरकारले पनि ध्यान दिनुपर्छ । नेपाललाई बीपीओको हब बनाउन सक्ने धेरै आधार छन् । अहिले पनि यस क्षेत्रका धेरै कम्पनीले लुकेर काम गरेको अवस्था छ । यस्तो अवस्थामा आखिर कर नतिरी काम गर्न पाएको छ भने किन दर्ता प्रक्रियामा आउने भन्ने पनि होला । यस्ता कम्पनीलाई संस्थागत गर्न सरकारले ध्यान दिनुपर्छ । नेपालको कुल ग्राहस्थ उत्पादन (जीडीपी)मा आईसीटीको योगदान कति छ भन्ने कसैले भन्न सक्दैन । आजसम्म जे भए पनि सरकारले अब केही सुविधा दिएर लुकेर बसेका कम्पनीलाई दर्ता प्रक्रियामा ल्याउनुपर्छ । सरकारले पहल गरे सबै कम्पनी प्रक्रियामा आउँछन् पनि । त्यसलगत्तै राष्ट्रले सूचना सञ्चार प्रविधिका क्षेत्रका आम्दानी पनि त गर्न सक्छ । सूचना प्रविधिका क्षेत्रमा नेपाललाई ‘हब’ बनाउन प्रवद्र्धन पनि गर्नुपर्छ । यो क्षेत्रलाई अगाडि ल्याउँदा आईटीमा रोजगारदाता यति कम्पनी छन् भनेर सरकारले गर्वका साथ भन्न सक्छ ।
