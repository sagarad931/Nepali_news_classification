
डा. श्यामकृष्ण भुर्तेलसदस्य, स्थानीय निकाय पुनःसंरचना आयोग
लोकतान्त्रिक होस् वा निरंकुश, आधुनिक होस् वा परम्परागत शासन, स्थानीय निकायको अनिवार्यता अपरिहार्य छ । स्थानीय निकायबिना कुनै पनि शासनको अस्तित्व सम्भव छैन । किनकि, राज्य र नागरिकलाई जोड्ने सेतु स्थानीय निकाय हो । नेपालको सन्दर्भमा राणाकाल र त्यसअघि स्थानीयस्तरमा गढी, गौंडा, गोश्वरा, ग्रामजस्ता विभिन्न संरचना थिए । त्यसैगरी २०१७ सालमा पञ्चायती व्यवस्थाको उदयसँगै एक वर्षपछि पुराना संरचना भंग गरी जिल्ला, नगर र गाउँ पञ्चायतको व्यवस्था गरियो । ०४६ सालपछि दुईवटा स्थानीय चुनाव भयो भने स्वायत्त शासन ऐन जारी भयो । तर, अहिलेसम्म पनि स्थानीय निकायको संरचना पञ्चायतकालकै छ । गाउँ पञ्चायतलाई गाविस, नगर पञ्चायतलाई नगरपालिका र जिल्ला पञ्चायतलाई जिविसमात्रै बनाइयो, संरचनागत रूपमा कुनै परिर्वतन भएन । अन्तरिम संविधान २०६३ (संशोधित)ले संघीयताको ग्यारेन्टी गरेसँगै मुलुक राज्य पुनःसंरचनामा जाने पक्का भयो । संघीयतामा आधारित राज्य पुनःसंरचनासँगै स्थानीय निकायको पनि पुनःसंरचना गर्नुपर्ने अवस्था आयो । दोस्रो संविधानसभाबाट संविधान जारी भएपछि गठन भएको स्थानीय निकाय पुनःसंरचना आयोगले अहिले स्थानीय निकाय पुनःसंरचनाको काम थाल्दैछ । आयोगमा सदस्यका रूपमा नियुक्त भएका छन्– डा. श्यामकृष्ण भुर्तेल । उनले दक्षिणी सुडान, कम्बोडिया, बर्मालगायत नौ देशमा शासकीय तथा विकेन्द्रीकरण विज्ञका रूपमा काम गरिसकेका छन् । नेपालको स्थानीय निकायको पुनःसंरचना, आयोगको काम, स्थानीय स्वायत्त शासन र विकेन्द्रीकरणबारे भुर्तेलसँग कारोबारकर्मी रञ्जित तामाङले गरेको कुराकानी :
आयोग गठन भएपछि के काम भइरहेको छ ?
अहिलेसम्म आयोगको कार्यव्यवस्था नियमावली बनाइसक्यौं । यो १ वर्षमा आयोगले गर्ने वैर्क प्लान हो । आयोगका सदस्यबीच जिम्मेवारी बाँडफाँड भइरहेको छ । साथै, आयोगका पदाधिकारीबीच पनि साझा अवधारणा बनाउँदै छौं, ताकि भोलि स्थानीय निकायको पुनःसंरचनाका बेला सीमांकन, नामांकन, केन्द्र निर्धारणजस्ता काममा झमेला नआओस् । सँगै हामीले पाँच उपसमिति गठन गरेका छौं । सैद्धान्तिक समिति, आर्थिक, तथ्यांक, कार्यालय व्यवस्थापन र अर्को एक उपसमिति गठन भएको छ । यसमा सहयोग गर्ने त संघीय मामिला तथा स्थानीय विकास मन्त्रालय पनि छ । मन्त्रालयले खटाएका कर्मचारी र हामीले मात्रै काम गर्न सक्दैनौं । आयोगलाई भूगोल, आर्थिक, सामाजिक–सांस्कृतिक, पूर्वाधारजस्ता विभिन्न क्षेत्रका विज्ञ चाहिएको छ । विज्ञहरूको पहिचान पनि गरिरहेका छौं ।
यसैगरी, स्थानीय निकाय पुनःसंरचनालाई बढी सहभागितामूलक बनाउन ‘ब्रोड एडभाइजरी फोरम’ बनाउँदै छौं । फोरममा स्थानीय शासनसँग जोडिएका नागरिक समाज, अधिकारकर्मी, पत्रकार, पूर्व कर्मचारी र विज्ञहरूले प्रतिनिधित्व गर्नेछन् । जसले गर्दा सबैतिरका सल्लाह सुनेर स्थानीय निकाय पुनःसंरचनाका लागी राम्रोभन्दा राम्रो सिफारिस दिन सकियोस् ।
स्थानीय सरकारको सैद्धान्तिक पक्षलाई चाहिँ कसरी एकरूपता दिइरहनुभएको छ ?
हाम्रो संविधानले स्थानीय सरकारको व्यवस्था त ग¥यो तर संघीय व्यवस्थामा स्थानीय सरकारको स्पष्ट परिभाषा के हो ? स्थानीय सरकार र अन्यबीचको तात्विक भिन्नता के हो ? भूमिकाहरू के हुन सक्छन् ? भन्नेजस्ता सबै कुरा सबै संविधानले व्याख्या गर्न सक्दैनन् । त्यसैले एकमत हुन जरुरी छ । जहाँसम्म हामी आयोगका पदाधिकारीबीच यो स्पष्टता र एकमत कायम छ ।
एक वर्षभित्र आयोगले यति धेरै जटिल काम गर्न सम्भव छ ?
अन्तरराष्ट्रिय अभ्यासका हिसाबले हेर्ने हो भने यस्ताखाले आयोग निरन्तर चलिरहेको हुन्छ । हाम्रोजस्तो यति समयभित्र गर्नैपर्ने भन्ने हुँदैन । जस्तो कि आयरल्यान्डमा १० वर्षदेखि यस्तो आयोग निरन्तर चलिरहेको छ । डेनमार्कको पनि अभ्यास यस्तै छ । स्थानीय निकायको पुनःसंरचना भनेको एकपटक गरे दशकौंसम्म पुग्ने भन्ने हुँदैन । यो निरन्तर चल्ने प्रक्रिया हो । जस्तो गाउँबाट सहरमा बसाइँ सर्ने प्रवृत्ति बढेको छ । जसले गर्दा सहरमा जनसंख्या बढ्दै छ भने गाउँमा त्यही दरमा घट्दै छ । अब गाउँ र सहर दुवैमा स्थानीय निकाय गठन गर्नुपर्छ । जस्तो सहरमा जनसंख्या बढे पनि नगरपालिका बनाउनुपर्ने होला, नगरपालिकालाई पनि उपमहानगरपालिका वा महानगरपालिका बनाउनुपर्ने होला ! उता, गाउँलाई मर्ज गर्ने वा अन्य व्यवस्था गर्नुपर्ने होला !
एक वर्षभित्र पुनःसंरचना गर्ने भन्नेबारे उपयुक्त मापदण्ड छैन । यसअघि पनि वैज्ञानिक मापदण्डका आधारमा पुनःसंरचना गरेको देखिएन । २०१८ सालमा अहिलेको जस्तै बृहत् पुनःसंरचना हुँदा होस् वा बीचमा नगरपालिकाहरू गठन हुँदा होस् वैज्ञानिक आधारमा काम भएको देखिएन । पुरानै तरिकाले पुनःसंरचनको सिफारिस गर्ने हो भने हाम्रो औचित्य छैन । त्यसैले नयाँ तरिकाले सबैको सहभागिता रहने गरी वैज्ञानिक मापदण्डका आधारमा पुनःसंरचनाको सिफारिस गर्नुपर्ने छ । पुनःसंरचनाबारे नागरिकलाई सुसूचित गराउनु पनि पर्नेछ । हिजोसम्म राजनीतिक निर्णय थियो अब ‘कन्सल्ट्यान्टिङ प्रोसेस’मा जानुपर्ने छ । अर्को समस्या आयोग सरकारी प्रक्रियामा बाँधिएका छौं । जस्तो आयोग गठन भएको एक महिना बितिसक्यो, अहिलेसम्म कार्यालय व्यवस्थापन हुन सकेको छैन । सरकारी भवन पाइएन, भाडामा लिन खरिद ऐनअनुसार टेन्डर प्रक्रियामा जानैप¥यो । यस्ता प्रक्रियागत समस्या धेरै छन् । गाह्रो छ भन्दैमा भाग्न मिलेन ! किनकि यो हाम्रो काँधमा आएको ऐतिहासिक जिम्मेवारी पनि हो । आयोगले राम्रोसँग काम गर्न सक्यो भने सबैको तालीमात्रै होइन, इतिहासमा नाम बस्छ । होइन भने चौतर्फी गाली खानुपर्ने छ । त्यसैले स्थानीय निकाय पुनःसंरचना आयोग हाम्रा लागि चुनौती र अवसर दुबै हो ।
तपाईं लामो समय शासकीय तथा विकेन्द्रीकरण विज्ञका रूपमा विभिन्न देशमा काम गर्नुभयो, अरू देशको स्थानीय निकाय पुनःसंरचनाको अभ्यास के छ ?
अन्तरराष्ट्रिय अभ्यास हेर्दा विकसित मुलुकमा सहरी शासनको अभ्यास बढी छ । उनीहरूले सहरलाई निरन्तर पुनःसंरचना गरिरहेका हुन्छन् । अझ सहरी स्थानीय निकाय मर्ज गर्न थालेका छन् । यसअन्तर्गत उनीहरूले पहिलो भोलेन्टियरर्ली मर्जरअन्तर्गत इच्छुक सहरी स्थानीय निकायहरू गाभ्न प्रोत्साहित गर्छ । दोस्रो, स्थानीय निकाय गाभिएमा सरकारले ‘थप यस्ता सुविधा दिने’ भनेर स्किम ल्याउँछन् । तेस्रो ‘तिमीहरू गाभिनैपर्छ’ भन्ने सरकारले बाध्यात्मक व्यवस्था बनाउँछन् । पहिला बनेका ‘कोर सिटी’मा गाउँबाट आएका मान्छे अटाउँदैनन् । त्यसपछि कोर सिटीभन्दा बाहिर सर्बस (सहायक सहर) बन्दै जाने र सेवाका क्षेत्र पनि विस्तार गर्नुपर्ने बाध्यता हुन्छ । त्यसैले सर्बसहरूमा सहरी स्थानीय निकाय बनाउँदै जाने परिपाटी छ ।
अर्को, सहरी स्थानीय निकायहरू गाभ्नेमात्रै हुँदैन, छुट्टाछुट्टै रहेर पनि फोहोर, खानेपानी र विपद् व्यवस्थापन तथा साझा पूर्वाधार विकासजस्ता कामहरू मिलेर गर्छन् । जस्तो हाम्र्रै राजधानी उपत्यकामा महानगर र उपमहानगर एक–एकवटा छन् । त्यसभन्दा बाहिर नयाँ बन्दै गरेका सहर छन् । काँठ क्षेत्रमा भर्खरै बनेका धेरै नगरपालिका छन् । अब महानगर, उपमहानगर र आसपासका नगरापलिका समन्वय नगरी फोहोर, खानेपानी र विपद् व्यवस्थापन गर्न सक्दैनन् भने साझा पूर्वाधार विकास पनि गर्न सक्दैनन् ।
हाम्रो देशमा तथ्यांक त्यति व्यवस्थित छैन । स्थानीय निकायसँग सम्बन्धित तथ्यांकको अवस्थाचाहिँ के छ ?
यो अर्को चुनौती हो । जनसंख्या, भूगोल, वन, सडक, स्थानीय निकाय संरचनाबारे प्रारम्भिक तथ्यांक त छ तर यसले मात्रै पुग्दैन । संस्थागत र आधिकारिक तथ्यांक चाहिन्छ । जस्तो, गाउँपालिका बनाउन सिफारिस दिँदा गाविसहरूको आय–व्यय अनिवार्य रूपमा विश्लेषण गर्नुपर्छ । पाँच वर्षयता देशभरका गाविसको आय–व्ययको तथ्यांक दिने आधिकारिक निकाय कुन हो ? आधिकारिक निकायले पनि यकिन तथ्यांक दिन सक्छ कि सक्दैन भन्ने चुनौती छ । स्थानीय निकाय वित्तीय आयोग आधिकारिक निकाय हो भने उसले यकिन तथ्यांक दिन सक्छ कि सक्दैन ? भन्ने कुरा छ । हामीलाई देशका सबै वडामा कति टोल छन्, कस्तो भूगोल छ, ती टोलमा कति नागरिक छन्, सडक पुलजस्ता पहुँचसँग आधारित पूर्वाधार कति छन् भन्ने तथ्यांक चाहिन्छ । अब यी तथ्यांक कहाँ खोज्ने भन्ने चुनौती छन् ।
स्थानीय निकाय पुनःसंरचनाका मुख्य आधार के–के हुन् ?
प्रमुख आधार जनसंख्या हो । यो विश्वभरको पहिलो आधार हो । अर्को भूगोल, यो जनसंख्यासँग सीधा सम्बन्धित छ । भूगोललाई आधार मानेर सीमांकन गर्दा पानीढलोलाई आधार मान्नुपर्ने छ । अर्को, आर्थिक सम्भव्यता । आन्तरिक स्रोत परिचालनको सम्भाव्यता पनि महत्वपूर्ण आधार हो । अर्को, सेवा प्रवाहको सम्भाव्यता पनि आधार पुनःसंरचनाको आधार हो । सेवा प्रवाहलाई आधार मान्दा पहुँचको कुरा जोडिएर आउँछ । पहुँचका लागि पूर्वाधार चाहिन्छ । हाम्रो जस्तो मुलुकमा कति हिँड्दा के सेवा पाउने ? नदी तर्न पुल छ कि छैन ? अस्पतालसम्म पुग्न एम्बुलेन्स, सुविधासम्पन्न सडक छ कि छैन भन्ने महत्वपूर्ण कुरा हो ।
यी आधारहरू पनि भूगोल नै पिच्छे फरक हुन सक्छन् । तराई, पहाड र हिमालमा एउटै आधार वा मापदण्डले काम गर्दैन । किनकि, यी तीनवटै भूगोलको चरित्र फरक–फरक छ भने जनघनत्व, आर्थिक सम्भाव्यता, पहुँचका लागि पूर्वाधार सबै फरक छ । त्यसैले सबै भूगोलमा फरक–फरक मापदण्ड बनाउनुपर्ने छ ।
हिमालका एउटै गाविस पहाडका २–३ वटा जिल्लाभन्दा पनि ठूला छन् । जनसंख्या ५÷७ सयको हाराहारीमा छन् । यस्ता गाविसलाई गाभेर गाउँपालिका बनाउने ?
चुनौती छ । आयोगको टीओआरमा गाविस गाभेर गाउँपालिका बनाउने भन्नेमात्रै त छैन । तर, स्थानीय निकायको युनिट धेरै हुँदा संख्या घटाउनुपर्छ भन्ने मनसायचाहिँ छ । हुन पनि नेपालमा स्थानीय निकायको संख्या धेरै भयो । संख्या धेरै हुँदा स्थानीय सेवाप्रवाह कमजोर भयो, त्यही कारण पुनःसंरचना गर्नुपरेको हो ।
बझाङ, डोल्पा, हुम्लालागयतका जिल्लामा राजधानीका तीन जिल्लाभन्दा ठूला गाविस पनि रहेछन् । अब त्यस्ता गाविस कसरी गाभ्ने ? सरकारले स्पेसल स्किम ल्याएर त्यस्ता दुर्गम बस्तीलाई सार्न पनि सक्थ्यो । तर, त्यसको आफ्नै मौलिक पहिचान छ । उनीहरूको जिविकाको प्रश्न छ । मौलिक पहिचान र इतिहास छ । उसै त अहिले पहिचानको मुद्दा प्रखर हुँदै आएको छ । त्यसैले भूगोल ठूलो तर जनघनत्व कम भएका गाविसलाई गाभ्नुपर्छ भन्नेचाहिँ मलाई लाग्दैन । त्यसलाई किन चलाउनु ? त्यसको मौलिक चरित्र किन मार्नु ? आखिर विशेष, स्वायत्त, र संरक्षित क्षेत्र पनि आयोगले तोक्नुपर्छ । कुनै विशेष क्षेत्र बनाए भइहाल्यो नि !
मान्छे बसोबास नभएका जंगल, हिमाल, भीर, खर्कजस्ता क्षेत्रलाई स्थानीय निकायले कसरी समेट्छ ?
यो नागरिकसँग कति सम्बन्धित छ भन्ने कुरा महत्वपूर्ण छ । अनि गाउँपालिका र नगरपालिकासँग कतिको सम्बन्धित छ भन्ने पनि महत्वपूर्ण छ । जस्तो हिमालको फेदीसम्म त नागरिकको पहुँच होला ! सिङ्गै हिमालसँग पर्यावरणीय सम्बन्धबाहेक अरू सम्बन्ध के ? मान्छे नै नभएको हिमालकै कारण भूगोल त ठूलो भो सरकारी सेवा प्रवाहमा के फरक हुन्छ ? राष्ट्रिय निकुञ्जहरू पनि कि गाविसमै पर्छ कि नगरपालिकामा । निकुञ्जहरूसँग सरकारी सेवाप्रवाहको अन्तरसम्बन्ध के हुने ? भन्नेमा प्रस्ट हुन जरुरी छ । यसमा अन्योल छ । जस्तो, हिमालमा चरिचरणका लागि खर्कको स्पष्ट सीमांकन हुन जरुरी छ । जनघनत्वविहीन टेरोटोरीलाई कसरी व्यवस्थापन गर्ने भन्ने स्पष्टता चाहिन्छ, जुन अन्योल छ ।
सहरी स्थानीय निकायको पुनःसंरचनाचाहिँ कसरी गरिनुपर्छ । यसमा आयोगको धारणा के छ ?
यसमा आयोगले ठोस धारणा त तय गरेको छैन । तर सहरी स्थानीय निकाय भन्नाले नगरपालिका र पहुँचका आधारमा त्यसका वडाहरू निर्माण गर्ने हो, जुन हाम्रो पुरानो अभ्यास नै हो । अब आयोगले सिफारिस गर्ने पनि नगरपालिका नै हो । नगरपालिका गठनका लागि चाहिने आधारभूत सर्त भनेको त्यस ठाउँको चरित्र गैरकृषिक्षेत्र हुनुप¥यो । जनघनत्व बढी हुनुप¥यो । सडक, पुल, सञ्चारजस्ता पहुँचका आधारभूत संरचनाहरू त चाहियो नै । तर, काठमाडौं महानगरपलिकासहितका केहीबाहेक अधिकांश नगरपालिकाको चरित्र मिश्रित नै छ । झन् पछि गठन भएका नगरपालिका त कृषि र जंगल क्षेत्र नै छन् ।
पानीढालोका आधारमा सीमांकनको कुरा गर्दा नगरकोटको डाँडा आधा काभ्रेको गाविसमा आधा भक्तपुरको नगरपालिकामा । स्थानीय कर दस्तुर, सेवाप्रवाहका हिसाबले त एकै सडक वारिपारि फरक आउने देखियो नि ! नगरकोट एउटै जिल्लामा राख्न मिल्दैन ?
नगरकोटको हकमा जिल्ला सिमानाको कुरा आयो । आयोगले जिल्लाको सीमा हेरेफेर गर्न मिल्दैन । हामीले गाविस गाभेर गाउँपालिका बनाउने र नगरपालिकाहरू गाभ्ने, नयाँ गठन गर्ने, वडाहरू थपघटमात्रै गर्ने हो । नगरकोटको जस्ता समस्या अरू ठाउँमा पनि आउन सक्लान् ! यसलाई समस्याका रूपमा लिनुहुन्न । विविधताका रूपमा लिनुपर्छ । जस्तो, नगरकोट काभ्रे र भक्तपुरमा प¥यो त के भयो ? काभ्रेको नाल्दुम गाउँपालिका र भक्तपुरको महामञ्जुश्री नगरपालिका मिलेर एकै दरका स्थानीय कर निर्धारण गर्ने, फोहोर व्यवस्थापन गर्ने, पर्यटनसम्बन्धी कामहरू गर्दा राम्रो हुन्छ । जस्तो नाल्दुम गाउँपालिका र नगरकोट नगरपालिकाले एउटै सडकको वारिपारि आ–आफ्नै प्लस टु विद्यालय, स्वास्थ्यचौकी बनाइरहनु पर्दैन । एउटामात्रै बनाउँदा पुग्छ । 