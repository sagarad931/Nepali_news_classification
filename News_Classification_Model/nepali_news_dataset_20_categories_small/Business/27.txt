
डा. शंकर शर्मा(पूर्वउपाध्यक्ष, राष्ट्रिय योजना आयोग)भूकम्प र भारतको नाकाबन्दीले मुलुकको आर्थिक अवस्था जर्जर बन्दै गएको छ । भूकम्पका कारण पुनःस्थापना र पुनर्निर्माणमा केन्द्रित हुनुपर्ने सरकार नाकाबन्दीका कारण इन्धन, खाद्यान्न, औषधिजस्ता न्यूनतम् मानवीय आवश्यकता पूर्ति गर्नतर्फ अल्मलिनुपरेको छ । तत्काल नाकाबन्दी हटे पनि अर्थतन्त्र सामान्य अवस्थामा फर्किन धेरै समय लाग्ने निश्चित छ । आर्थिक संकटका कारण देश मानवीय संकटउन्मुख रहेको राष्ट्रिय योजना आयोगका पूर्वउपाध्यक्ष डा. शंकर शर्मा बताउँछन् । विकास अर्थशास्त्रमा विद्यावारिधि शर्माले सदस्य र उपाध्यक्ष पदमा गरी योजना आयोगमा मात्रै ८ वर्ष र अर्थ मन्त्रालयमा वरिष्ठ आर्थिक सल्लाकारका रूपमा २ वर्ष बिताएका छन् । उनी अमेरिकाका लागि पूर्वनेपाली राजदूत पनि हुन् । बाह्य तथा आन्तरिक व्यापार, विकास निर्माणका योजना, अर्थतन्त्र र कूटनीतिमा दख्खल राख्ने शर्मासँग मुलुकको वर्तमान आर्थिक अवस्था, भूकम्प र नाकाबन्दीको दीर्घकालीन असर एवं नेपाल–भारत सम्बन्धबारे कारोबारकर्मी रञ्जित तामाङले गरेको कुराकानी :
हामी भूकम्प र नाकाबन्दीको मार खेपिरहेका छौं । अहिलेको आर्थिक अवस्थाबारे बताइदिनुहोस् न !
आर्थिक वर्षको ६ महिना बित्न लाग्यो । मुलुकले नाकाबन्दीको संकट झेलिरहेको छ । यो संकट लम्बियो भने यसअघि अनुमान गरिएको २ प्रतिशत आर्थिक वृद्धिदरको लक्ष्यसमेत पूरा नहुने देखिन्छ । आर्थिक वृद्धिदर ऋणात्मक हुन सक्छ । अर्कोतिर समग्र मूल्यवृद्धि साढे १० प्रतिशत छ । एकातिर अत्यधिक मूल्यवृद्धि भइरहेको छ, अर्कोतिर आर्थिक वृद्धिदर सुस्तमात्रै होइन कि ऋणात्मक हुने खतरा छ । नागरिकको आम्दानी बढ्न सकेको छैन तर मुद्रा स्फीति भइरहेको छ । यसले ठूलो मानवीय संकट आउने देखिन्छ ।
नागरिकसँग पुँजी पनि छैन र रोजगारी पनि छैन । इन्धन अभाव र लोडसेडिङलगायत समस्याले झन्डै २ हजार २०० कारखाना बन्द छन् । केही क्षमताको २०–२५ प्रतिशत चलिरहेका छन् । पर्यटन क्षेत्र पनि अस्तव्यस्त छ । जनवरीदेखि अहिलेसम्ममा ४६ प्रतिशतले पर्यटक घटेको छ । यसले राजस्वमा असर पु¥याएको छ । पर्यटन क्षेत्रमा निर्भर झन्डै ४ लाख कामदार बेरोजगार भएका छन् । इन्धन अभाव, बन्दहड्ताललगायतले यातायात क्षेत्र झनै ठूलो समस्यामा छ । यातायात समस्याले सेवाक्षेत्रमा असर पारेको छ । अहिलेको संकटले कृषिमा पनि समस्या पारेको छ । कच्चा पदार्थको मूल्य बढ्ने, मल नपाउने, पाए पनि महँगो पर्ने र कृषकले पनि लगानी गर्न नसक्ने अवस्था छ । मौसमले पनि साथ नदिएकाले कृषिमा नकारात्मक असर पुगेको छ ।
पुँजीगत बजेट खर्चबारे के भन्नुहुन्छ ?
अहिलेसम्म सरकारले पुँजीगत खर्च ५ प्रतिशतमात्रै गरेको छ । यसमा प्रत्यक्ष भुक्तानीको अंश पनि हुन्छ तर पुँजीगत खर्चको अवस्था निराशाजनक छ । निजी क्षेत्रबाट सिर्जना हुने रोजगारी तथा उत्पादन र सरकारबाट सिर्जना हुने आर्थिक गतिविधि र रोजगारी ठप्प छ । उसै त भूकम्पले झन्डै ७ लाख नागरिक थप गरिब भएको अनुमान छ । भूकम्पअघि नै अर्को ७ लाख नागरिक गरिबीको ‘मार्जिन’मा थिए । एकातिर बेरोजगार हुने, अर्कोतिर मुद्रास्फीति बढ्ने हुँदा ती मार्जिनमा रहेका ती ७ लाख नागरिक पनि गरिबीको रेखामुनि गएको प्रारम्भिक तथ्यांक छ । आम्दानी छैन, मूल्यवृद्धि बढिरहेको छ । यसले सबैभन्दा बढी खाद्यान्नमा प्रभाव पारेको छ । किनकि मान्छेहरूले औसत खर्चको ७२ प्रतिशत खाद्यान्नमा खर्च गर्छन् । समग्र मुदास्फीति साढे १० प्रतिशत भए पनि खाद्यान्नमा मुद्रास्फीति १२ प्रतिशत छ ।
यसले भोकमरी, कुपोषणजस्ता मानवीय संकटलाई निम्त्याउने देखिन्छ । खाद्य असुरक्षा मात्रै नभई स्वास्थ्य र शिक्षामा समेत असर पार्ने देखियो । आम्दानी नबढ्ने वा घट्ने र त्यसको ठीक उल्टो महँगी बढ्दा नागरिकले आफ्नो शिक्षा र स्वास्थ्यमा लगानी गर्न सक्दैन । भूकम्पको मार खेपिरहेका बेला औषधिजन्य उत्पादन अरू बेलाभन्दा बढी चाहिन्छ । यही बेला औषधि अभाव भएको छ । भएका औषधि पनि चाहिएको ठाउँमा पु¥याउन सकिएको छैन । इन्धन अभावले गोदाममा थन्किरहेका खाद्यान्न पनि आवश्यक ठाउँमा पु¥याउन सकिएको छैन ।
मैले अघि नै भनें २ हजार २०० उद्योग बन्द छन् । उद्योग बन्द भएपछि निर्यात पनि रोकिएको छ । उत्पादन लागत पनि उच्च छ । किनकि, मुद्रास्फीति उच्च छ र कालोबजारीबाट आएको इन्धन महँगोमा किन्नुपर्ने बाध्यता छ । लागत महँगो भएकाले हाम्रा उत्पादनहरू प्रतिस्पर्धा गर्न सक्ने अवस्थामा छैनन् । त्यसैले हाम्रो निर्यातको अवस्था दयनीय बनेको छ ।
लगानीमा चाहिँ कस्तो असर परेको छ ?
कच्च पदार्थको मूल्यवृद्धि र इन्धन अभाव छ । कच्चा पदार्थको मूल्यवृद्धि भए पनि उत्पादित वस्तुको माग थोरै छ । भूकम्प र नाकाबन्दीका कारण मान्छेहरूको क्रयशक्ति कमजोर भएको छ । रेमिट्यान्स खाद्यान्न, लत्ताकपडा, औषधि, शिक्षाजस्ता आधारभूत क्षेत्रमा खर्च गर्दैमा ठिक्क छ । औद्योगिक उत्पादन खपत नहुने भएपछि उत्पादन गर्ने कुरा पनि भएन । नाफाको ग्यारेन्टीबिना कसैले लगानी गर्दैन । उत्पादित सामानको माग नभएपछि नाफाको कुरै आउँदैन । नाफा नभएपछि लगानी नहुनु स्वाभाविक हो । आउने दिनमा लगानीमैत्री वातावरण बन्छ कि बन्दैन त्यसमा निर्भर रहन्छ ।
लगानीको वातावरण नहुने र भए पनि नाफा नहुने वातावरणले पुँजी पलायनलाई प्रोत्साहन गर्छ । लगानी नभएपछि पैसा बैंकमा राख्नुपर्ने हुन्छ । बैंकले ३–४ प्रतिशत ब्याज दिन्छ, जबकि मुद्रास्फीति १० प्रतिशत हाराहारीमा छ । बैंकमा राख्यो भनेमात्रै पनि पैसाको अवमूल्यन हुन्छ । त्यसैले सक्नेले पुँजी देशबाहिर लैजान सक्छन् । बाहिर देशमा बैंकमै राख्ने हो भने पनि फाइदा हुन्छ । त्यसैले अहिलेको संकटले पुँजी पलायनलाई प्रोत्साहन गर्छ ।
अर्को, कालोबजारीले संस्थागत रूप लिने खतरा छ । अहिले इन्धन अभाव सहज होस् भन्ने ढंगले कालोबजारी नियन्त्रणतर्फ ध्यान नदिएको हुनसक्छ । यो एक हदसम्म त ठिकै होला ! तर, यसले दूरगामी असर पार्छ । केही दिनअघि मात्रै २ हजार ५०० सिलिन्डर ग्यास भित्रिएको रहेछ । ग्यास भर्ने ठाउँमा पर्ने जिल्लाका बासिन्दाले ‘लोकल डिमान्ड’ भनेर १ हजार ७०० सिलिन्डर त्यहीँ राखे । लोकल डिमान्डको नाममा ‘क्याप्चर’ गर्ने र महँगोमा बेच्नलाई यस्तो गरिएको प्रस्ट छ । सरकारले नेपाल भित्रिने इन्धनमध्ये ६० प्रतिशत काठमाडौंमा ल्याउने भनिरहेको छ । तर ग्यास, डिजेल र पेट्रोल बाटैमा हराइरहेको छ । यसले कालोबजारी र तस्करी गर्ने समूहहरू बलियो हुँदै गएको पुष्टि गर्छ । अहिले सरकारसँग पर्याप्त खाद्यान्न, इन्धन छैन । इन्धन अभावमा भूकम्पले लथालिंग ठाउँमा भएका सामान पनि पु¥याउन सकिएको छैन ।
कालोबजारले पहिला, मुलुकको राजस्वमा हानी पु¥याउँछ । दोस्रो, इमानदार लगानीकर्ता हतोत्साही बन्न पुग्छन् । किनकि कर छलेर, नियम उल्लंघन गरेर काम गर्नेसँग इमानदारले प्रतिस्पर्धा गर्न सक्दैनन् । तेस्रो, स्थिति सामान्य भइसकेपछि कालोबजारीको सञ्जाल अन्यत्र फैलिन सक्ने खतरा छ । यसमा सरकारले नियन्त्रण गर्नै सकेको छैन । कालोबजारीले सबैभन्दा मारमा पार्ने गरिब जनता नै हो ।
अब उपाय के त !
यसबारे सरकालाई म केही सल्लाह दिन चाहन्छु । पहिला, कालोबजारीलाई नियन्त्रण गर्नुपर्छ । नियन्त्रण भयो भने अहिले हामीसँग भएका र अलि–अलि आएका खाद्यान्न, इन्धन, औषधिजस्ता सामानले नगरी नहुने मानवीय आवश्यकतालाई पूरा गर्न सक्छौं । दोस्रो, बजेट खर्चलाई बढाउन व्यवस्थापनको जरुरी छ । पुँजीगत खर्च बढ्यो भने आर्थिक गतिविधि बढ्छ, जुन आयोजना इन्धन र विद्युत् अभावमा रोकिएका छन्, उनीहरूलाई दिनुपर्छ । अहिले बाहिरी सहयोग लिएर काम गर्नुपर्नेमा आफूसँग भएको रकम पनि सरकरले खर्च गर्न सकेको छैन । त्यही भएर ‘स्पेसल मेकानिज्म’ बनाएर पुँजीगत खर्च बढाउन जोड दिनुपर्छ ।
तेस्रो, आयात–निर्यातको समस्या, लगानी र पुँजी पलायनको समस्या हल गर्न निजी क्षेत्रलाई प्याकेज दिनुपर्छ । कस्तो प्याकेज दिने भनेर निजी क्षेत्रसँग बसेर तयारी गर्नुपर्छ । जसले लगानी गर्दै नगर्ने, निर्यात सुस्त हुने, पुँजी पलायनतिर लाग्ने अहिलेको वातावरणलाई निरुत्साहित गर्न सकोस् ।
पुनर्निर्माण प्रधिकरणको सीईओका लागि दलहरूबीच हानाथाप छ । प्राधिकरणको सीईओमा त्यस्तो आकर्षण के छ ? यसमा राजनीतिक अभीष्ट वा लाभ–हानिको के स्वार्थ लुकेको छ ?
यो नेताहरूको भ्रम हो । ४ अर्ब डलर बजेट भएको प्राधिकरणको सीइओ आफूअनुकूलको भए फाइदा हुन्छ भन्ने होला ! तर, यसबाट केही फाइदा हुनेवाला छैन । किनकि, प्राधिकरण आफैंले कार्यान्वयन गर्दैन । ४ अर्ब रुपैयाँ बजेट दातृनिकायले दिने हो । दातृनिकायको कार्यान्वयन प्रक्रिया अत्यन्तै कडाखालको हुने हुँदा कुनै दलको स्वार्थमा काम हुन असम्भव छ । प्रधानमन्त्री, प्रमुख विपक्षी दलका नेताहरू संलग्न रहेको प्राधिकरणबारे जुन धारणा छ, यो एकदम गलत छ । सरकार र विपक्षी दलहरूको रवैया पनि ठीक भएन ।
प्राधिकरण गठनमा ढिलाइ हुँदा दातृनिकायहरूको प्रतिबद्धतामा कस्तो असर पुग्ला ?
दातृनिकायले उनीहरूको सरकार र संसद्लाई जवाफ दिनुपर्ने हुन्छ । खासगरी ‘बाइल्याटरल अर्गनाइजेसन’हरूले बजेट खर्च भएन भने एनजीओमार्फत खर्च गर्न थालिसकेका छन् । त्यसो हुँदा हामीले प्राथमिकता दिएको क्षेत्रमा बजेट जाँदैन । समन्वय अभाव हुन्छ । कार्यक्रमहरूमा दोहोरोपना आउन सक्छ । अति आवश्यकभन्दा सामान्य आवश्यकता पूर्ति गर्न बजेट खर्च हुने सम्भावना रहन्छ । दातृनिकायहरू हामीप्रति होइन, आफ्नो देशप्रति उत्तरदायी हुन्छन् । त्यही भएर खर्चचाहिँ गर्छन् । यसले सामान्य काम गर्दा पनि पुग्ने ठाउँमा धेरै खर्च हुने र धेरै काम गर्नुपर्ने ठाउँमा कम खर्च हुनेजस्ता समस्या आउन सक्छन् ।
यस्तो संकटका बेला सरकारले अनावश्यक र कम प्राथमिकता दिए पुग्ने क्षेत्रको खर्च कटौती गरेको छैन । दातृनिकायसँग सहयोग थापिरहने, अनि फुर्मास गरिरहने परिपाटीले हाम्रो अर्थतन्त्र कहाँ पुग्छ ?
हाम्रो बजेटरी सिस्टमले खर्च नभएको एउटा शीर्षकको रकम अन्यत्र खर्च गर्न कडाइ गरेको छ । त्यही भएर बेरुजु बर्सेनि बढिरहेको छ । अहिले ठूलो बजेट अबण्डामा राख्ने र नदेखिने गरी राख्ने परिपाटी बढ्दै गएको छ । यस्तो हुँदा अनावश्यक खर्च हुने जोखिम रहन्छ । त्यही भएर राष्ट्रिय योजना आयोग, अर्थ मन्त्रालयजस्ता निकायमा एकदमै अनुभवी मान्छेहरू हुनुपर्छ, जसले यस्ता छिद्राहरू केलाएर अनावश्यक खर्च रोक्न सक्छन् । यस्ता छिद्रा खासगरी शिक्षा, स्वास्थ्य, स्थानीय विकास, भौतिक पूर्वाधारका क्षेत्रमा बढ्दै गएका छन् । यस्ता क्षेत्रमा बजेटचाहिँ ह्वात्तै बढेको देखिन्छ तर खर्चचाहिँ कम प्राथमिकता दिए पनि पुग्ने क्षेत्रमा बढ्दै गएको छ ।
बजेट कार्यान्वयनलाई अनुशासित बनाउने नियमहरू राम्रै छन् । तर, ती नियमलाई केलाएर छिद्रा पत्ता लगाउनचाहिँ सकिरहेका छैनौं । बर्सेनि बजेट बढ्दै जाने तर काम गर्ने शैली, म्यानपावरचाहिँ पुरानै हुँदा अनुशासन तोडिँदै गएका छन् । विकासे मन्त्रालयको मन्त्रीले चाहेमा २–४ अर्ब रुपैयाँ आफूनिकटका मान्छेले मागेका आयोजनालाई बाँड्न सक्छन् । यस्तो परिपाटी रोक्नु पर्दैन ?
राजनीतिक दलका नेता–कार्याकर्ता आफूअनुकूल काम गर्न सकियोस् भन्ने चाहन्छन् । हामी योजना आयोगमा हुँदा स्थानीय विकास मन्त्रालयले संसद्ले पारित गरेको बाहेक कुनै पनि खर्च गर्न नपाउने प्रस्ताव गरेका थियौं । मलाई सम्झना छ– ‘तत्कालीन स्थानीय विकासमन्त्री नै डेलिगेसन आएर ‘हाम्रो निर्णयमा खर्च गर्न पाइन्न भने हामी केको मन्त्री ? भनेका थिए ।’ हामीले भनेका थियौं, ‘बजेट बन्नुअघि नै जे गर्नुपर्छ गर्नोस् न ! हाम्रो उद्देश्य मनलाग्दी तोकका भरमा बजेट खर्च हुनु हुँदैन भन्नेमात्रै हो ।’ तर, हामीले प्रस्ताव गरेजस्तो केही भएन । झन् अहिले सिस्टम धेरै बिग्रिसक्यो । यसलाई सुधार नगर्ने हो भने अनावश्यक क्षेत्रमा खर्च हुने परिपाटी बढ्दै जान्छ ।
प्रसंग बदलौं, नेपालको आन्तरिक कारण देखाएर भारतले पारवहन अवरोध गर्न मिल्ने आधार के छ ? अन्तर्राष्ट्रिय अनुभवले के भन्छ ?
नेपालजस्तो भूपरिवेष्ठित मुलुकको ट्रान्जिट अधिकार कसैले रोक्न मिल्दैन । यसमा संसारको कुनै देशको विमति छैन । सबैले हस्ताक्षर गरेका छन् । डब्लूटीओदेखि समुद्रसँग सिमान जोडिएका राष्ट्रहरूको कानुन हेर्दा नेपालको सामान भारतले रोक्नुपर्ने कुनै कारण देख्दिन । भारतले हाम्रा ट्रक ड्राइभर र ट्रान्सपोटरहरू नै जान मानेनन् भनिरहेको छ । तर, सहजै आउन सक्ने नाकाहरू प्रशस्त छन् । नेपाल र भारतजस्तो ‘पिपुल टु पिपुल’ बलियो सम्बन्ध भएको राष्ट्रबीचको सम्बन्ध तनावपूर्ण हुनु एकदमै दुःखको विषय हो । नेपालमा भूकम्प गएको ६ घन्टामा भारतले रेस्पोन्स गरेर उद्दारकर्मी पठाएर मद्दत गरेको थियो । भूकम्पले थलिएको यस्तो बेलामा त कुनै नाकामा समस्या देखिए पनि अरू नाकाबाट पठाउनु पथ्र्यो ।
यो नाकाबन्दीले व्यापार/पारवहनसम्बन्धी अन्तर्राष्ट्रिय सन्धि–सम्झौताहरू नेपालजस्ता भूपरिवेष्ठित मुलुकका लागि उपयुक्त छैनन् भन्ने देखाएन र !
शीतयुद्धका बेला राष्ट्रहरू कित्ताकाट गरेर दुईतिर लाग्थे । अब त्यो दुईपक्ष भन्ने रहेन । बजारकेन्द्रित अर्थतन्त्र भएको अहिलेको अवस्थामा व्यापारको सम्बन्ध रणनीतिक सम्बन्धसँग जोडिँदो रहेछ । अहिले नेपालले कूटनीतिक समुदायलाई ‘कन्भिन्स’ गराउन नसक्दा समस्या आएजस्तो लाग्छ ।