
रामकृष्ण प्रसाईंपूर्वअध्यक्ष, फुटवेयर म्यानुफ्याक्चरर्स एसोसिएसन अफ नेपालकार्यकारिणी सदस्य, नेपाल उद्योग वाणिज्य महासंघस्वदेशी उद्योग धमाधम बन्द भइरहेका बेला नेपालको फुटवेयर क्षेत्रले आयात प्रतिस्थापनमात्रै गरेको छैन, निर्यातमा पनि फड्को मार्ने संकेत देखिएको छ । २ लाख ५० हजारलाई रोजगारी सिर्जना गरिरहेको यो व्यवसाय नेपालमा सानो लगानी गर्नेहरूका लागि वरदान सावित हुँदै गएको फुटवेयर म्यानुफ्याक्चरर्स एसोसिएसन अफ नेपालका पूर्वअध्यक्ष रामकृष्ण प्रसाईं बताउँछन् । राज्यको कुनै सहयोगबिना देशको कुल मागमध्ये ६० देखि ६५ प्रतिशत स्वदेशी उत्पादनले पूरा गर्ने गरेको र तयारी जुत्ता र कच्चा पदार्थको आयातमा १५ प्रतिशत थे्रसहोल्ड कायम गरेमात्र पनि २ वर्षमा नेपाल जुत्तामा आत्मनिर्भरमात्र नभई निर्यात हुन सक्ने उनको दाबी छ । २२ वर्षदेखि फुटवेयर व्यवसायमा आबद्ध प्रसाईं निजी क्षेत्रको प्रतिनिधिमूलक संस्था नेपाल उद्योग वाणिज्य महासंघको कार्यकारिणी समिति सदस्य तथा नेपालको लोकप्रिय जुत्ता शिखर सुजका प्रबन्ध निर्देशक पनि हुन् । नेपाली जुत्ताघरका अध्यक्षसमेत रहेका प्रसाईंसँग जुत्ता उद्योगका समस्या, बजारीकरण, चुनौती र सम्भावानासँगै सम्रग फुटवेयर क्षेत्रको अवस्थाबारे कारोबारकर्मी निरु अर्यालले गरेको कुराकानी :
मुलुकको समग्र छालाजुत्ता उद्योगको अवस्थाबारे बताइदिनोस् न !
नेपालमा जुत्ता–चप्पल उत्पादन गर्ने उद्योगको संख्या यकिन नभए पनि घरेलु तथा साना उद्योग विभाग र समितिअन्तर्गत दर्ता भएका ८५० उद्योग छन् । त्यसैगरी, कम्पनी रजिस्ट्रार कार्यालयमा २०६ वटा कम्पनी दर्ता भएको तथ्यांक छ । त्यसबाहेक परम्परागत सीपमा आधारित भएर ५०० उद्योग खुलेका छन् भने दर्ता नभएका अनुमानित ५०० र हस्तकलाजन्य ऊन र प्राकृतिक रेसामा आधारित करिब ५०० गरी झन्डै २ हजारभन्दा बढी उद्योग तथा व्यवसायी रहेको अनुमान छ । यी उद्योगमा झन्डै ५० हजार प्रत्यक्ष रोजगारी सिर्जना भएका छन्, जसमा ३० प्रतिशत महिला छन् । यसबाहेक अप्रत्यक्ष रूपमा झन्डै २ लाख ५० हजारले रोजगारी पाएका छन् ।
नेपाली बजारमा जुत्ता–चप्पलको माग वार्षिक करिब ५ करोड जोर छ । देशको कुल मागमध्ये ६० देखि ६५ प्रतिशत स्वदेशी उत्पादनले पूरा गरेको छ । त्यसमध्ये स्कुल, कलेज, सेक्युरिटी गार्डमा प्रयोग गरिने जुत्ता–चप्पल अधिकांश स्वदेशी नै प्रयोग हुन्छ । यसैबाट पनि प्रस्ट हुन्छ कि नेपालमा यो क्षेत्र पहिलेको तुलनामा निकै फस्टाएको छ । यो वर्ष निर्याततर्फ सबैभन्दा बढी कर बुझाउने क्षेत्रमा पनि छालाजुत्ता नै परेको छ । चेम्बरले पनि निर्याततर्फको सबैभन्दा बढी कर बुझाउने भनेर यसैलाई किटान गरेको छ ।
विनासकारी भूकम्पसँगै नाकाबन्दी र तराई आन्दोलनले समग्र उद्योग क्षेत्रलाई असर गरेको छ, यस्तो बेलामा जुत्ता उद्योग कसरी चलिरहेका छन् ?
नेपालको अर्थतन्त्र यो अवस्थामा आउला भन्ने हामीले कल्पनासम्म गरेका थिएनौं । यतिबेला नेपाली फुटवेयर क्षेत्र निकै संकटपूर्ण अवस्थामा छ । म आफैं पनि २२ वर्षदेखि यो व्यवसायमा आबद्ध छु तर अब सुधार होला अनि हाम्रा उद्योगहरू पूर्ण क्षमतामा सञ्चालन हुन सक्लान् भन्ने त्यति बेलादेखि नै सोच्दै र भन्दै आएका थियौं । संविधान बनेसँगै सिंगो निजी क्षेत्र आशावादी बन्यो । तर, विडम्बना यतिबेला हामी खराबमा पनि साह्रै खराब अवस्था पुगेका छौं । जेनतेन उद्योग चलाउनेबाहेक हामीसँग कुनै उपाय छैन । असामान्य अवस्थाबाट गुज्रिरहेको अवस्था छ । नेपाली फुटवेयरका लागि ५० प्रतिशतभन्दा बढी कच्चा पदार्थ चीनबाट आउँछ । अरू कच्चा पदार्थ भारतीय बाटो हँुदै आउँछ । कच्चा पदार्थ नहुँदा उत्पादन हुन सकिरहेको छैन । त्यसमाथि व्यावसायिक उद्योगहरू राजधानीकेन्द्रित छन् । उद्योगीले दसैंका लागि मगाएको सामान अहिलेसम्म कोलकातामै अड्किएको छ । तराई आन्दोलन र नाकाबन्दीका कारण नेपाली उद्योग क्षेत्रको यो हविगत भएको हो ।
तपाईंहरूले स्वदेशी बजारमा आत्मनिर्भरनजिक पुग्यौं भनिरहँदा बजारमा तपाईंहरूकै ब्रान्डको नाममा नक्कली जुत्ताको बिगबिगी छ भन्ने सुनिन्छ नि !
हो । यो हाम्रा लागि ठूलो बिडम्बना हो । व्यवसायी स्वयंले आफ्नै ब्रान्डमा जुत्ता बनाएर ल्याउने गरेका छन् भन्ने सुन्नमा आएको छ । यसलाई के–कसरी समाधान गर्न सकिन्छ भनेर संघले पहलकदमी गर्दै आएको छ । यस्तो विकृतिलाई रोक्न हामीले २ वर्षअघि सामूहिक व्यापार चिह्न कार्यान्वयनमा ल्याएका छौं । तर, भारतमा हाम्रो होलोग्राम दर्ता गर्न नसक्दा नेपाली ब्रान्डलाई नक्कल गरेर बेच्ने प्रवृत्ति बढेको छ । यस्तो पाइरेसीलाई रोक्न पनि प्रदर्शनी कोसेढुंगा बन्नेछ ।
हामीकहाँ कच्चा पदार्थ उत्पादन गर्नसक्ने अवस्था छ कि छैन ?
हिजोका दिनमा जस्तो सबै कुरामा निर्भर रहनुपर्ने अवस्था अहिले छैन । तर, सबैखाले कच्चा पदार्थ हामीकहाँ उपलब्ध हुन सक्दैन । अर्को कुरा, कच्चा पदार्थको कुरा तुलानात्मक लाभको सिद्धान्तअनुसार निर्धारण हुन्छ । कतिपय कच्चा पदार्थ सहजै पाइन्छन् तर त्यसले उद्योग दिगो हुँदैन । कतिपय कच्चा पदार्थ यहाँ किन्दा या उत्पादन गर्दाभन्दा बाहिरबाट ल्याउँदा सस्तो पर्छ । कतिपय हामी उत्पादन गर्नै सक्दैनौं । पछिल्ला दिनमा अधिकांश कच्चा पदार्थ हामी आफैं उत्पादन गर्न थालेका छौं । विगतमा केही बन्दै नबन्ने हाम्रो मुलुकमा थरीथरीका कच्चा पदार्थ उत्पादन हुन थालेका छन् ।
तर, नेपाली फुटवेयर इन्ड्रस्टिजले जुत्ताका सोल पनि आयात गर्छन् भन्ने सुनिन्छ नि !
हामीकहाँ उपलब्ध हुनै नसक्ने सामान बाहिरबाट ल्याउनुको विकल्प रहँदैन । जस्तै ः केमिकलहरू बाहिरबाटै ल्याउँछौं, इन्धन बाहिरबाटै आउँछ । धार्मिक हिसाबले पनि नेपालमा गाईको छाला सहजै उपलब्ध हुने कुरा भएन, ल्याउनैपर्ने बाध्यता छ । जहाँसम्म सोलको कुरा छ, त्यो जुत्ताअनुसार निर्धारण हुन्छ । कुनै जुत्तामा यहीँको उत्पादन पनि सुट हुन सक्छ त कुनै उत्पादनका लागि बारिहबाट ल्याउनुपर्ने बाध्यता छ । तर, सत्य कुरा के हो भने हामीले यहीँ उत्पादन गर्ने कतिपय सामानका लागि पनि आवश्यक कच्चा पदार्थ बाहिरैबाट ल्याउँदा सस्तो पर्ने देखिन्छ ।
आत्मनिर्भरताको कुरा गरिरहँदा व्यवसायीहरू क्वालिटी कन्ट्रोलमा कत्तिको सजग छन् ?
यो विषय हाम्रो लागि पेचिलो बनेर आएको छ । हिजोका दिनमा जसरी, जस्तो पायो तेस्तै उत्पादन गरेर हामी अघि बढ्न सक्दैनौं । किनभने, हामी निर्यातको ढोकामा छौं । हाम्रो उत्पादनलाई कसैले नक्कल नगरोस् भनेर टे«डमार्क लिइसकेका छौं । हामीले कुनखालको जुत्ता बनाउने र कस्तो क्वालिटी राख्ने भन्ने कुरा मूल्यले निर्धारण गर्छ । यो अन्तर्राष्ट्रिय मान्यता पनि हो । तर, हामीले कच्चा पदार्थ आयात गर्दा नै हरेक उत्पादनको गुणस्तर मापदण्ड निर्धारण गरिएको हुन्छ, त्यसअनुसार उत्पादन गर्न सकिएन भने हामीले सामान ल्याउन पनि कठिन हुन्छ । त्यसैले पनि यतिबेला नेपाली व्यवसायी कसरी आफ्नो उत्पादन गुणस्तरीय बनाउने र सस्तो तथा टिकाउ अनि उपभोक्ताको रोजाइअनुसार बनाउने भनेर लागिरहेको अवस्था छ ।
कतिपय व्यवसायीले स्वदेशी जुत्ता भनेर बाहिरबाट जुत्ता ल्याएर बेच्ने गरेको आरोप लाग्दै आएको छ, के भन्नुहुन्छ ?
हिजोको दिनमा त्यो समस्या थियो होला तर अहिले धेरै कम भइसकेको छ । बाहिरबाट जुत्ता ल्याउनै नहुने, बेच्नै नहुने भन्ने होइन । किनभने, कतिपय उपभोक्ताले स्वदेशी जुत्ताको प्रयोग नै गर्दैनन् । उनीहरूको आवश्यकता त पूरा गर्नुप¥यो नि ! अर्को कुरा, हामीसँग फास्ट टेक्नोलोजी छैन । उपभोक्ताको रोजाइ नै हाम्रो चाहना हो । सोहीअनुरुप नै बिदेशी ब्रान्डको कुनै डिजाइन मन प¥यो र यहाँ उत्पादन गर्न सकिएन भने हामी सो पिसका लागि पनि ल्याउँछौं । यसरी ल्याउनुको अर्थ हामीले मार्केट टेस्ट गर्न खोजका हौं । त्यसपछि एकदमै चल्यो, ग्राहकले मन पराए भने हामी मुख्य–मुख्य कच्चा पदार्थ ल्याउँछौं र अत्यधिक रुचाइएपछि आफैं उत्पादन गर्छौं । यो कुरा सबैले बुझ्नुपर्छ । आरोप लगाएरमात्र हुँदैन ।
तर, त्यसले स्वदेशी उत्पादनलाई असर गर्दैन ?
विदेशी उत्पादनभन्दा स्वदेशी उत्पादन बलियो, सस्तो, टिकाउ र आकर्षक भएमा त्यसरी ल्याएर बेच्दा के असर गर्छ र ! अर्को कुरा, हामीलाई भन्दा विदेशी ब्रान्ड ल्याएर बेच्नेलाई यहाँ प्रतिस्पर्धा गर्न गाह्रो छ । उपभोग्य वस्तु भएकोले बाहिरबाट ल्याएर बेच्नेलाई नराम्रो मान्नु हुँदैन ।
नेपाली जुत्ता निर्यातको सम्भावना कतिको देख्नुभएको छ ?
हामी निर्यात गर्ने अवस्थामा पुगिसकेका छौं । हामीसँग जस्तो श्रम भारतमा समेत छैन । प्रविधि र गुणस्तरमा पनि हामी त्यति नै अगाडि छौं । अहिलेको अवस्थामा नेपाललाई खपत हुन सक्ने प्रविधि नेपालमा छ तर अहिलेको मुख्य समस्या भनेको कच्चा पदार्थको भन्सार दर नै हो । यसमा १५ प्रतिशतमात्रै सुविधा दिने हो भने हामी २ वर्षमा निर्यात गर्न सक्छौं । आजभन्दा ५ वर्षअघि बाहिरबाट ल्याएर १ हजार ५०० मा बेच्ने चप्पल अहिले हामी ५०० रुपैयाँमा बेच्न सक्छौं । भारतमा पाइने १ हजार ५०० को त्यही सामानलाई यहाँ आइपुग्दा २ हजार पर्छ भने चीनबाट आउँदा २ हजार ५०० पर्छ भने हामी यहीँ उत्पादन गर्छौं र ५०० मा बेच्छौं ।
बजार प्रतिस्पर्धी बनाउन टेक्नोलोजीको ठूलो भूमिका हुन्छ । हामी प्रविधिमा कतिको अगाडि छौं ?
हो, यो कुरामा सत्यता छ । जुन अनुपातमा प्लान्टहरू बढिरहेका छन्, त्यही अनुपातमा फुटवेयरमा प्रविधिमा पनि फड्को मारिरहेको अवस्था छ । जुत्ताको सोल ९५ प्रतिशत यहीँ उत्पादन हुन्छ । उद्योगको साइज बढ्दै जान्छ, त्यो पनि बढ्दै जान्छ । आजभन्दा ५ वर्षअघि एउटा पनि फ्याक्ट्री थिएनन् । तर, अहिले सबैजसो उद्योगले प्लान्ट राखिसकेका छन् । अन्तर्राष्ट्रिय बजारमा प्रतिस्पर्धा गर्नु सामान्य छैन । सबै कुरालाई टेक्नोलोजीले सहज बनाएको छ । जुत्ता बनाउन धेरै टेक्नोलोजी चाहिन्छ । हिजोका दिनमा हामीलाई आवश्यक पर्ने सबै प्रकारका टेक्नोलोजी हामीसँग थिएन तर अहिले धेरैजसो भित्रिएका छन् । सबैसँग सबै प्रविधि नहोलान् तर नेपालमा फुटवेयर उत्पादन गर्ने प्रविधि प्रशस्त छन् । प्रविधिकै कारण हामीले उत्पादन गर्न नसक्ने, बजार पाउन नसक्ने तथा हाम्रो मार्केट विदेशीले लिए भन्नुपर्ने अवस्था छैन ।
तपाईं लामो समयदेखि फुटवेयर व्यवसायमा आबद्ध हुनुहुन्छ । यो क्षेत्रको समस्या समाधानमा राज्यले दिने सुविधामा कतिको सन्तुष्ट हुनुहुन्छ ?
हो, मैले २२ वर्षदेखि व्यावसायिक रूपमा फुटवेयर पेसा अंगाल्दै आएको छु तर नढाँटीकन भन्नुपर्छ, यो क्षेत्रका लागि हामीले आजका दिनसम्म पनि राज्यबाट केही सुविधा पाएका छैनौं ।
तपाईंहरूले चाहेको सुविधा के हो ?
हामीले धेरै कुरा मागेका छैनौं । धेरै सुविधा पनि मागेका छैनौं । हाम्रो माग भनेको तयारी जुत्ता र कच्चा पदार्थ आयातमा १५ प्रतिशत थ्रेसहोल्ड राखिनुपर्छ । राज्यले त्यतिमात्रै सुविधा दियो भने नेपाली फुटवेयर क्षेत्रले ठूलो फड्को मार्न सक्छ ।
फुटवेयर व्यवसायीहरू संगठनात्मक रूपमा एकताबद्ध नहुँदा आवाज नसुनिएको भन्नेमा कति सहमत हुनुहुन्छ ?
केही हदसम्म सत्य होला तर संगठन व्यावसायिक हितकै लागि खोलिन्छ । पछिल्ला समयमा व्यक्तिगत स्वार्थ या पदीय लोभमा संगठन खोल्ने प्रवृति बढेको छ तर सबैले गर्ने भनेको व्यावसायिक हितकै लागि हो । राज्यले दिने सुविधासँग सबै व्यवसायीको एकमत भई नै हाल्छ । फरक के हो भने यो व्यवसाय परम्परामा आधारित छ । परम्परा र व्यावसायिक कुरा नमिल्दाचाहिँ केही हदसम्म समस्या देखिन सक्छ । यसैलाई मध्यनजर गर्दै हामीले यसपटक संस्थाको नामसमेत परिवर्तन गरेका छौं, जसले सबै व्यवसायीलाई एकढिक्का बनाउन मद्दत गर्ने अपेक्षा छ ।
लामो समयदेखि निजी क्षेत्रको प्रतिनिधिमूलक संस्थामा रहेर काम गर्दै आउनुभएको छ । यो क्षेत्रको विकासका लागि त्यहाँबाट कस्तो पहलकदमी गर्नुभयो ?
सबैभन्दा पहिले म एउटा फुटवेयर व्यवसायी हुँ । म एफएनसीसीआईमा लामो समयदेखि आबद्ध छु र फुटवेयर क्षेत्रलाई यहाँसम्म ल्याउन धेरै मेहनत पनि गरेको छु । भोलिका दिनमा जहाँ रहनेछु, त्यहाँबाट पनि गर्ने नै छु । अर्को कुरा, महासंघ मुलुकको निजी क्षेत्रको छाता संगठन हो । त्यहाँ व्यक्तिगत लबिङमा कुनै काम हुँदैन संस्थागत लबिङ गर्ने काम हिजो पनि भएको थियो र आज पनि भएको छ ।
नेपाली जुत्तामा एफडीआई आउने सम्भावना कतिको देख्नुहुन्छ ?
निर्यात हुन थाल्यो भने आउन सक्छ । राजनीतिक वातावरणमा सुधार भयो भने आउन सक्छ । एफडीआई आउने होइन, हामीले ल्याउनुपर्छ । मेरा केही साथीहरूले चीनमा बनाएर अफ्रिका निर्यात गर्छन् । उनीहरूको तलब यतिबेला ८५ हजार छ । आजभन्दा १० वर्षअघि ८ हजारमा काम गर्थे । उनीहरूले त्यही टेक्नोलोजीमा नेपालमै उत्पादन गर्न खोजिरहेका छन् । तर, यहाँ दैनिक १५ घण्टा लोडसेडिङ छ, विदेशीहरू कल्पनासम्म गर्न सक्दैनन् । उनीहरूले नेपालमा लोडसेडिङ हुन्छ, बत्ती जान्छ, फ्याक्ट्री अफ हुन्छन् भन्ने सोच्नसमेत सक्दैनन् । तर, नेपालको समस्या उनीहरूले सोचेभन्दा धेरै फरक छ । नाकाबन्दीकै कारण ४ महिनादेखि सामान नाकामा अड्किएको छ । पोहोर जुरेमा पहिरो जाँदा ५ महिनासम्म सामान बाटोमै रोकियो । हामी यस्ता समस्या कति बेहोर्दै आएका छौं । एफडीआई आउने कमाउनकै लागि हो । नेपालमा सम्भावना नभएको होइन, व्यक्तिगत रूपमा पनि लगानीकर्ता इच्छुक छन् । तर, यहाँ लगानीको वातावरण त्यति राम्रो छैन । 