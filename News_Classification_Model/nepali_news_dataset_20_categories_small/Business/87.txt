
﻿ 
शिवशंकर अग्रवाल
अध्यक्ष, उद्योग संगठन मोरङ
भूकम्प, पाँच महिनाभन्दा लामो तराई–मधेस बन्द, नाकाबन्दीलगायतका कारण थलिएका उद्योग व्यवसाय अझै तंग्रिन सकेका छैनन् । संविधान जारी भएपछि मुलुकले राजनीतिक निकास पाउने आशमा बसेका उद्योगी व्यवसायी अझै ढुक्कले लगानी गर्ने अवस्थामा छैनन् । अझै पनि अन्योलमा छन् । संविधानप्रतिको असन्तुष्टिका आवाज गुञ्जिन छाडेका छैनन्, जसले संविधान कार्यान्वयनमा समस्या देखिएको छ । लामो राजनीतिक अस्थिरतापछि जारी संविधानले उद्योगी व्यवसायीमा केही उत्साह थपे पनि पूर्णतः लगानीको वातावरण बनिनसकेको उद्योग संगठन मोरङका अध्यक्ष शिवशंकर अग्रवाल बताउँछन् । आर्थिक विकासका प्रचुर सम्भावना भएर पनि नेपाल पछाडि परेको उनको बुझाइ छ । प्रशस्त सम्भावना र अवसर हुँदाहुँदै पनि नेपाल पछाडि पर्नुमा राजनीतिक नेताहरू व्यक्तिगत र दलगत स्वार्थभन्दा माथि नउठेर हो भन्छन् अग्रवाल । अब सबै मिलेर मुलुकको आर्थिक विकासमा लाग्नुपर्ने धारणा राख्ने अग्रवालसँग पूर्वको औद्योगिक अवस्था, सम्भावना, भावीयोजनालगायतका विषयमा केन्द्रित रहेर कारोबारकर्मी मीनकुमार नवोदितले गरेको कुराकानी :नेपाल उद्योग वाणिज्य महासंघको साधारणसभाका अवसरमा उत्कृष्ट वाणिज्य संघका रूपमा उद्योग संगठन मोरङ सम्मानित भएको छ । अध्यक्षका नाताले कस्तो अनुभव भइरहेको छ ?
हामीले गरेको कामको मूल्यांकन गरेर महासंघले सम्मान गरेको छ । यसले हामीलाई थप प्रोत्साहित गरेको छ । उद्योग–व्यापारसम्बन्धी विद्यमान समस्याको निराकरण उपलब्ध भौतिक संरचनाको विकास गर्ने क्रममा सम्बन्धित निकायसँग गरिएको पैरवी विषयक क्षेत्रमा उत्कृष्ट कार्यसम्पादन गरेबापत उद्योग संगठन मोरङ सम्मानित भएको हो । उद्योग संगठन मोरङले यो क्षेत्रका उद्योगी व्यवसायीको पक्षमा राम्रै काम गरेको रहेछ भन्ने अहिले पुष्टि भएको छ ।
कस्तो पैरवी गर्नुभयो ?
उद्योगी व्यवसायीलाई आइपर्ने सबै किसिमका समस्यामा संगठनले सहयोगीका रूपमा काम गरेको छ । चाहे भूकम्पपछिको समयमा होस्, चाहे तराई–मधेसमा लामो समय चलेको बन्दहड्तालको समयमा या भारतको नाकाबन्दीको समयमा, संगठनले उद्योगी व्यवसायीको समस्यामा सधैं साथ दिएको छ । आयत–निर्यातमा देखिएका समस्यामा पनि हामीले रचनात्मक भूमिका निर्वाह गरेका छौं । तराई–मधेस बन्दको समयमा पनि आन्दोलनरत पक्षसँग वार्ता र छलफल गरेर आयात–निर्यातलाई सहज बनाउने प्रयास ग¥यौं । नाकाबन्दीको बेला भारतीय पक्षसँग छलफल गरेर सवारी आवागमनलाई सामान्य बनाउने काम पनि ग¥यौं । नाका खुलेपछि भन्सारको यार्ड साँघुरो भएपछि विराटनगर जुट मिलको खालि जमिनलाई अस्थायी भन्सार यार्डका रूपमा प्रयोगमा ल्याउन सरोकारवाला निकायलाई निरन्तर घचघच्याइरह्यौं । यस्तै काम गरेबापत महासंघले सम्मान गरेको हो भन्ने हामीले बुझेका छौं । र, हामीलाई प्रदान गरिएको सम्मानपत्रमा पनि यिनै कुराहरू उल्लेख गरिएको छ ।
पूर्वको औद्योगिक अवस्था कस्तो छ ?
देशकै पहिलो उद्योग विराटनगरमा स्थापना भएको थियो । जुन उद्योग आज बन्द भएको लामो समय भइसकेको छ । १९९३ सालमा विराटनगर जुट मिल स्थापना भएसँगै नेपालमा आधुनिक औद्योगिक क्रान्ति सुरु भएको हो । तर, इतिहास बोकेको उद्योग बन्द हुँदा पनि राज्य त्यति गम्भीर भएको छैन । यस्ता इतिहास बोकेका उद्योगलाई राज्यले नै संरक्षण गरेर राख्नुपर्छ । उद्योग बन्द भएपछि धमाधम प्लटिङ भइरहेका छन् उद्योगका जग्गाहरू । जहाँ उद्योग थिए त्यहाँ ठूल्ठूला कंक्रिट ठडिएका छन् । उत्पादन हुने ठाउँमा कंक्रिट ठडिँदै जानेक्रम बढेको छ । उद्योगका मात्रै होइन, खेतीयोग्य जमिनमा पनि प्लटिङ गरेर घर बनाइएका छन् ।
भूकम्पबाट थलिएका उद्योग तंग्रिन नपाउँदै मधेस आन्दोलन सुरु भयो । त्यसपछि नाकाबन्दी । विविध समस्याले उद्योगहरू धाराशायी बनेका छन् । लोडसेडिङको समय लम्बिँदो छ । जेनेरेटर चलाएर उत्पादन गर्न सक्नेले गरेका छन्, नसक्नेले बन्द गरेका छन् । साँच्नै भन्नुपर्दा औद्योगिक वातावरण खलबलिएको छ । अब पहिलाकै ट्र्याकमा ल्याउन निकै संघर्ष गर्नुपर्छ । लामो समयसम्म उत्पादन पठाउन नसक्दा बजार गुमेको छ । उपभोक्ताले विश्वास गुमाएका छन् । पूर्वको औद्योगिक अवस्था धर्मराएको छ ।
ज्यादै निराशाजनक कुरा गर्नुभयो । के यो क्षेत्रमा धेरै समस्या भएर यस्ता निराशाजनक कुरा गर्नुभएको हो ?
समस्या त सबैतिर छ । तर, पूर्वमा बढी छ । किनभने अन्य क्षेत्रमा लोडसेडिङ एकदमै कम भएको अवस्थामा पनि यो क्षेत्रमा दैनिक ६ घन्टाभन्दा तल झर्न सकेको छैन । अरू त अरू मध्यवर्षायाममा पनि ६ घन्टाभन्दा माथि नै लोडसेडिङ हुने गरेको छ । यस्तो अवस्थामा महँगो मूल्यमा डिजेल खरिद गरेर उत्पादन गर्नुपरेको छ । लोडसेडिङ छ भनेर चुप लागेर उत्पादन बन्द गर्ने हो भने बजार गुम्ने चिन्ता हुन्छ । जताबाट पनि उद्योगी–व्यवसायी पिल्सिएका छन् । बजार जोगाउन पनि उद्योगीहरू महँगो मूल्य खर्चिएर उत्पादन गरिरहेका हुन्छन् । वैदेशिक रोजगारीले गर्दा मजदुरको अभाव छ । अर्कातिर कार्यरत मजदुरहरूकै बीचमा पनि समस्या छ । नयाँ–नयाँ पार्टी खुल्नेक्रम बढेकाले तिनीहरूले मजदुरलाई भोटबैंकका रूपमा प्रयोग गर्न उचाल्ने गर्छन् । मजदुरका धेरैवटा संगठन हुँदा बढी राजनीति हुन्छ । श्रमिकहरूको उपस्थिति पनि उद्योगमा अनियमित भइरहेको छ । लामो लोडसेडिङ त्यसमाथि बिनासूचना विद्युत् प्राधिकरणले लाइन काट्ने गरेको छ । बारम्बार लाइन गइरहने र भोल्टेज तल–माथि हुने समस्या पनि ज्यादा नै छ । लो भोल्टेजको समस्या औद्योगिक क्षेत्रमा बढी छ । चन्दाआतंक छ । राजस्वको छापा आतंक छ । यस्ता अनेकौं समस्या र चुनौतीबीच उद्योग–व्यवसाय सञ्चालन गर्नुपरिरहेको छ ।
आमसर्वसाधारण सहज किसिमबाट इन्धन नपाएको अवस्थामा तपाईंहरूले चाहिँ कसरी जेनेरेटर चलाएर उत्पादन नै गर्ने गरी डिजेल पाइरहनुभएको छ ?
भारतले लगाएको नाकाबन्दीले झन्डै चार महिनासम्म त उद्योग व्यवसाय चलाउन सक्ने अवस्था थिएन । नाकाबन्दी हटे पनि सहज किसिमबाट अझै इन्धन पाइरहेको छैन । ग्यास नपाएर उपभोक्ता हैरान छन् । उद्योगका लागि डिजेल सरकारले कुपनमार्फत बाँडेको थियो । त्यो पनि हप्ता–दुई हप्तामा मागको केही प्रतिशतमात्रै । यस्तो अवस्थामा उद्योगी व्यवसायीले कालोबजारबाट इन्धन खरिद गर्न बाध्य भए । सरकारले पनि कालोबजारीलाई प्रोत्साहित गरिरहेको छ अझै । नाकाबन्दीको समयमा त खुलमखुल्ला कालोबजारी भयो भयो अहिले पनि अप्रत्यक्ष रूपमा कालोबजारी भइरहेको छ । कालोबजारीबाट खरिद गरेको तेललाई हामीले खर्चमा लेख्न पाउनुपर्छ भनिरहेका छौं । अहिले पनि बिलबिना र बढी मूल्यमा डिजेल खरिद गर्नुपर्ने बाध्यता छ । यस्तो अवस्थामा राजस्वले छापा मार्छ । अनि बिल भेटेन भने उल्टै उद्योगीलाई तनाव दिने गरेको छ । धेरै उद्योगी यस्ता समस्याबाट प्रताडित छन् ।
त्यसो हो भने अझै लगानीको वातावरण बनिसकेको छैन ?
०७२ साल त समस्यै समस्यामा व्यतीत भयो । अहिलेसम्म त लगानीको वातावरण बन्न सकेको छैन । तर, अब बन्नुपर्छ र बनाउनुपर्छ । सात दशकभन्दा लामो प्रतीक्षापछि संविधान जारी भएको छ । सबै दलहरू मिलेर संविधानको कार्यान्वयन गरी मुलुकलाई आर्थिक समृद्धिको बाटोमा अगाडि बढाउनुपर्छ । भएभरका सबै समस्याबाट हामी उद्योगी व्यवसायी प्रताडित छौं यतिबेला । यस्तो अवस्थामा नयाँ लगानी आउन सक्दैन । कमसेकम यस्तो स्थितिमा सरकारले सहयोगीको भूमिका निर्वाह गर्नुपर्छ । आजको अवस्थामा सरकारले त्रास फैलाउनेभन्दा पनि आश फैलाउने काम गर्नुपर्छ । तर, सरकारले उद्योगी व्यवसायीलाई त्रास फैलाउने कामबाहेक केही गर्न सकेको छैन ।
यो क्षेत्रमा आर्थिक विकासका सम्भावना कतिको देख्नुहुन्छ ?
पूर्वमा आर्थिक विकासको सम्भावनाको त कुरै नगरौं । यो क्षेत्रमा आर्थिक विकासको प्रचुर सम्भावना छ । देशकै सबैभन्दा बढी सम्भावना भएको ठाउँ भनेकै पूर्व हो । नेपालमा उद्यमशीलता भएका व्यक्तिहरूको थलो पनि यही हो । कृषिका उच्च मूल्य भएका उत्पादन यही क्षेत्रमा हुन्छ । प्राकृतिक, सांस्कृतिक, औद्योगिक, आर्थिक सबै हिसाबले पूर्वमा धेरै सम्भावना छ । विश्वको सर्वोच्च शिखर सगरमाथादेखि तेस्रो अग्लो हिमाल कञ्चनजंघा, मकालु हिमशृंखला पनि अवस्थित छ यही । धार्मिक पर्यटनको हिसाबले पनि हलेसी, बराहक्षेत्र, पाथिभरा, छिन्नमस्ता, बूढासुब्बा यतै पर्छन् । हिले, तीनजुरे, मिल्केमात्रै होइन, हजारौं मेगावाट विद्युत उत्पादन हुने पानी पनि पूर्वबाट बग्छ । बंगलादेश, भुटान र भारतको कोलकाता बन्दरगाहा यहाँबाट नजिकै छ । उत्तरी सीमामा पर्ने किमाथांका नाका खोल्न सकिए बाह्रै महिना सवारी चलाउन सकिन्छ । उत्तरको यो यस्तो नाका हो, जहाँ हिउँ नपर्ने र पहिरो नजाने भूबनोट छ । चीनको प्रमुख सीमावर्ती व्यापारिक सहर सिगात्सेबाट नेपालको सबैभन्दा कम दूरीको नाका पनि किमाथांका नै हो । रेल्वे जोडिन लागेको छ । आईसीपी बन्ने प्रक्रियामा छ । हवाई यातायातको राम्रो सञ्जाल छ । विश्वविद्यालय छ । शिक्षा र स्वास्थ्यले राम्रो फड्को मारिसकेका छन् यो क्षेत्रमा । स्वास्थ्य पर्यटनको सुरुवात भइसकेको छ । आँखाको उपचार गर्नमात्रै दैनिक १ हजारभन्दा बढी भारतीय विराटनगर आउने गरेका छन् । यी सबैलाई हेर्ने हो भने पूर्व जतिको सम्भावना र अवसर भएको अन्य क्षेत्र छैन भन्दा फरक नपर्ला ।
यी सम्भावनालाई अवसरमा परिणत गरी मुलुकको आर्थिक विकासमा प्रयोग गर्न सरकारले के गर्नुपर्ला ?
सरकारले धेरै काम गर्नु पर्दैन । दुई–चारवटा काम गरे अरू सबै उद्योगी र व्यवसायीले गर्नेछन् । औद्योगिक क्षेत्र स्थापना नहुँदा उद्योगी व्यवसायीले उद्योगमा लगानी चाहेर पनि लगाउन सकेका छैनन् । किनभने जग्गाको मूल्य यति धेरै बढ्यो कि उद्योगीको पैसा जति जग्गा खरिदमै सबै जान्छ । जग्गा खरिद गर्दैमा सबै पुँजी खर्च भए पनि उद्योग लगाउने अवस्था छैन । सरकारले औद्योगिक क्षेत्र स्थापना गरे त्यहाँ उद्योग स्थापनाका लागि चाहिने सबै आधारभूत सुविधा हुन्छन् । यसले लगानीलाई आकर्षित गर्छ । अनि उत्पादन बढेमा निर्यात बढ्छ । यस्तै हाम्रा उत्पादनलाई ग्राहकसँग परिचय गराउनका लागि प्रदर्शनीस्थल छैन । एउटा भएको रंगशालामा पनि प्रायः जसो खेलकुद भइरहेको हुन्छ । चाहेर पनि हामीले उत्पादनलाई प्रदर्शनीमा राख्न सकेका छैनौं । क्षेत्रीयस्तरको विमानस्थल, किमाथांका नाका सञ्चालन, अरुणमा सम्भावित विभिन्न परियोजना चाँडोभन्दा चाँडो सञ्चालन गरे निश्चय नै यो क्षेत्र धेरै अगाडि बढ्ने अवस्था छ ।
तपाईंको दुई वर्षे कार्यकाल सकिनै लागेको छ । आफ्नो कार्यकालमा के कस्ता काम गर्नुभयो ?
भूकम्प आएको दुई दिनभित्रै हामीले भूकम्पप्रभावित क्षेत्रमै पुगेर आफ्नै हातले राहत वितरण ग¥यौं । उद्योग संगठनमा सीमित सदस्य संख्या थियो त्यसलाई बढाएर चार गुणा वृद्धि ग¥यौं । दुहबी सब–स्टेसनबाट विराटनगरसम्म ३३ केभीएको प्रसारणलाइन एक सर्किट रहेको र अर्को सर्किट वर्षौंदेखि रोकिएको थियो । त्यसलाई हामीले अत्यधिक पहल पैरवी गरेर नेपाल विद्युत् प्राधिकरणको योजनाअनुसार काम गर्दा ढिलाइ हुने भएकाले तात्कालीक रूपमा वैकल्पिक अस्थायी ३३ केभीए लाइन थप गरायौं । यसले गर्दा विराटनगरमा भोल्टेजको समस्यामा सुधार आई अनियमित रूपमा विद्युत् जानेक्रम रोकिएको छ । कटहरीका उद्योगी व्यवसायीले भोग्दै आएको विद्युत् समस्या पनि समाधानको प्रक्रियामा छ । यसबाहेक मधेस आन्दोलनको समयमा आयात–निर्यातलाई सहज बनाउने काम पनि ग¥यौं । नाकाबन्दीको समयमा पनि भारतीय पक्षसँग छलफल र वार्ता गरेर सहज किसिमबाटै आयात–निर्यात गराएका थियौं । यो एउटा व्यक्तिको मात्रै प्रयासले होइन, समग्र उद्योग संगठन र विराटनगरमा रहेका अन्य संघ–संस्था, स्थानीय प्रशासन, राजनीतिक दललगायत सबैसँगको सहकार्य र समन्वयबाट भएको हो । मैले नेतृत्व गरे पनि विभिन्न कार्यलाई सफल बनाउन संगठनभित्रका कार्यसमिति सदस्य र साधारण सदस्य महानुभावहरूको महत्वपूर्ण सहयोग पाएको छु ।
