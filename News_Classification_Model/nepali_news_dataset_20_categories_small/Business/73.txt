
शिवशंकर घिमिरे निर्देशक (सूचना तथा अनुसन्धान महाशाखा)प्राविधिक शिक्षा तथा व्यावसायिक तालिम परिषद् (सीटीईभीटी)
सीटीईभीटीबाट तालिम लिएका विद्यार्थीले पाउने रोजगारीको दर कस्तो छ ?
सीटीईभीटीबाट अध्ययन गरेका कति विद्यार्थीले रोजगार पाए भन्नेबारेमा तथ्यांकगत रूपमा हालसम्म अध्ययन गरिएको छैन । बृहत् रूपमा अध्ययन गर्न नसकिए पनि केही अध्ययनले सीटीईभीटीबाट शिक्षा लिएका ७० देखि ८० प्रतिशत विद्यार्थीले रोजगार पाएका छन् ।
यो रोजगारीको दर स्वदेश तथा विदेशमा गएर काम तथा स्वरोजगार पाएका हुन् । त्यसले गर्दा अन्य शैक्षिक संस्थाको तुलनामा यहाँबाट उत्पादन भएका विद्यार्थीले धेरै रोजगारी पाएका भने अवश्य हुन् । नेपालको सन्दर्भमा ७० देखि ८० प्रतिशत रहेको यो रोजगारीको दरलाई उच्च नै मान्नुपर्छ । रोजगारी बढाउन स्वदेशका तथा विदेशमा प्राविधिक जनशक्तिको माग अझै हुनुपर्छ ।
भूकम्प तथा नाकाबन्दीले निम्न आय भएका परिवारमा आर्थिक रूपमा असर पुर्याएको छ । यसरी प्रभावित विद्यार्थीका लागि रोजगामूलक शिक्षाका लागि सीटीईभीटीले कस्तो कार्यक्रम ल्याएको छ ?
सीटीईभीटीबाट नियमित रूपमा विगत लामो समयदेखि सञ्चालित तालिम तथा शैक्षिक कार्यक्रम त भइरहेका नै छन् । नियमित कार्यक्रमअन्तर्गत एसएलसीपछि ३ वर्षे डिप्लोको लागि लगभग १६ हजार संख्यामा विभिन्न कार्यक्रममा भर्ना लिन्छौं । त्यस्तै टीएसएलसीमा लगभग १५ हजार भर्ना लिन्छौं ।
यसबाहेक पनि भूकम्पपछि थप गरिएको छात्रवृत्ति कोटाको कुरा आएको छ । भूकम्प प्रभावित जिल्लाका प्रभावित परिवारका छोराछोरीलाई निःशुल्क ३ वर्षे तालिम कार्यक्रम सार्वजनिक गरेका छौं । यी विद्यार्थीका लागि वैशाखको पहिलो हप्तादेखि पढाइ सुरु हुन्छ ।
भूकम्प प्रभावित कोटामा १ हजार विद्यार्थीले अध्ययन गर्ने मौका पाउनेछन् । उनीहरु जुन जिल्लाबाट छानिएका छन, सम्भवतः त्यही जिल्लाको पुनर्निर्माणको काममा जिम्मेवारी लिन्छन् भन्ने अपेक्षासहित कार्यक्रम अघि बढाइएको हो । त्यस्तै अरु समूह दलित, महिला, विपन्न, लोपोन्मुख र तराईका केही जिल्लाका मुस्लिम महिलाहरुलाई पनि निःशुल्क पढाइको व्यवस्था गरेको छ ।
यो नियमित कार्यक्रमबाहेकको कार्यक्रम हो । शिक्षाबाट पछि परेका सबै वर्ग र भूकम्प प्रभावित भएको जनसंख्यामा पनि प्राविधिक शिक्षाको पहुँच उद्देश्यका साथ कार्यक्रम अघि बढाइएको हो । यसरी निर्धारण गरेको प्राविधिक शिक्षा कार्यक्रमको माध्यमबाट पुनर्निर्माण सहयोग पुग्ने आशा लिएको छु ।
यसैगरी हामीले प्रभावित जिल्लाहरुमा छोटो अवधिका तालिमहरु जुन तत्काल निर्माणको लागि सहयोग पुग्नेगरी कोर्स तयार गरेका छौं । यो तालिम पनि छिट्टै सुरु गर्ने सोचाइमा रहेका छौं । भूकम्प लक्षित तालिमका लागि विभिन्न दाताले सहयोगका लागि रुची देखाएका छन् । यस विषयमा दातासँग छलफलको काम भइरहेको छ । उनीहरुले सञ्चालन गरेको कार्यक्रममा हाम्रो पाठ्यक्रम र जनशक्ति पनि उपलब्ध गराउँछौं । हामी हाम्रै कार्यक्रम सञ्चालन गर्न पुनर्निर्माण प्राधिकरणसँग समन्वय गरेर पनि तालिम कार्यक्रम सञ्चालन गर्छौं ।
छोटो अवधिको तालिममा कस्तो प्रकारको कार्यक्रम रहनेछ ?
यसमा तत्कालको ३ महिने छोटो खालको कार्यक्रम हो । बेरोजगार युवालक्षित कार्यक्रम हो । यो तालिममा घरको गारो लगाउने, सामान्य प्रकारको वेरिङ, प्लम्बिङ गर्ने सानो तहको कामको लागि तालिम हो । ग्रामीण जिल्लाका निर्माण क्षेत्रमा आवश्यक पर्ने सानातिना कामका लागि जनशक्ति तयार गर्ने हो । कति संख्या कुन जिल्लामा कार्यक्रम सञ्चालन गर्ने विषयमा राष्ट्रिय पुनर्निर्माण प्रधिकरणसँग छलफल गरेर कार्यक्रम तय हुनेछ ।
यीबाहेक सीटीईभीटीको नयाँ कार्यक्रम के छ ?
यीबाहेकको नयाँ कार्यक्रमका लागि आगामी आर्थिक वर्षका लागि केही कार्यक्रम प्रस्ताव गरेका छौं । हामीले १० वा १२ कक्षा पास गरेका विद्यार्थीलाई ३ वर्षको सीप सिक्न लामो भएकाले तत्काल तालिम लिएर रोजगारी मिलोस् भन्नका लागि ६ महिनादेखि १ वर्षसम्मको व्यावसायिक कोर्स डिजाइन गर्ने योजना छ ।
उदाहरणका लागि जस्तो अहिले एसएलसीपछि ३ वर्षको डिप्लोमा कार्यक्रमको एकेडेमीक पूर्वाधार समावेशसमेतको कोर्स छ । यसमा विषयको प्राविधिक ज्ञान र सीप पनि समावेश छ । त्योचाहिँ एकेडेमिकल्ली माथिल्लो तहमा जान पनि र काम गर्न पनि ठिक छ । तर अहिले १२ कक्षापछिकोे १ वर्षको कोर्सलाई व्यावसायिक रूपमा केन्द्रित गरी तालिममा मात्र ध्यान दिएर दक्ष बनाउने भन्ने लक्ष्य हो । कसैले इलेक्ट्रिसिएनको तालिम लियो भने सबै १ वर्षसम्म नै इलेक्ट्रिसिएनको तालिम दिएर पूर्ण दक्ष व्यावसायिक बनोस् भन्ने हो । यसमा एकेडेमिक कार्यक्रम नराख्ने भन्ने हो । यो कार्यक्रम आगामी आर्थिक वर्षदेखि १० वटा व्यवसायमा मिल्ने गरी कोर्स डिजाइन गर्ने सोचाइमा छौं ।
भूकम्पको कोटा कम भयो भनेर बढाउन सरकारसँग प्रस्ताव गरिएको छ । यसबारे के भइरहेको छ ?
भूकम्प प्रभावित क्षेत्रलाई लक्ष्य गरेर आह्वान गरेको ५ सय कोटामा अत्यधिक आवेदन पर्यो । यो छात्रवृत्ति कोटा कम र आवेदन बढी पर्यो भनेर सरकारसँग बढाउन अनुरोध गरेका छौ । कोटाका लागि साधनस्रोत भए अरु पनि थप गर्न सकिन्छ भनेर सोच बनाएका छौं । तत्कालैचाहिँ थप गर्ने भन्ने कुरा आएको छैन । आगामी बजेटमा यस सम्बन्धमा निर्णय हुन्छ भन्ने अपेक्षा गरेका छौं ।
