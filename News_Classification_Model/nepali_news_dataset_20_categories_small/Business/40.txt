
नेपाल राष्ट्र बैंकको सामान्य सेवा विभागका कार्यकारी निर्देशकका रूपमा क्रियाशील लक्ष्मीप्रपन्न निरौलाले नेपाल क्रेडिट एन्ड कमर्स (एनसीसी) बैंकको व्यवस्थापन समितिको संयोजक कात्तिक दोस्रो सातादेखि फेरि सम्हालेका छन् । उनी ०७० माघ २१ मा बैंकको व्यवस्थापन लिँदा नै संयोजकका रूपमा थिए । त्यसबेला उनले १ वर्ष काम गरेका थिए । त्यतिबेला उनी राष्ट्र बैंकको विकास बैंक सुपरीवेक्षण विभागका निर्देशक थिए । यसबीच व्यवस्थापनमा परिवर्तन भए पनि राष्ट्र बैंकको नियन्त्रण भने कायमै छ । उनी पुनः एनसीसीमा आएपछि कुमारी बैंकसहित राष्ट्रियस्तरका इन्फ्रास्ट्रक्चर डेभलपमेन्ट, सुप्रिम डेभलपमेन्ट बैंक, इन्टरनेसनल डेभलपमेन्ट बैंक र एपेक्स डेभलपमेन्ट बैंक गाभ्ने÷गाभिने (मर्जर) प्रक्रियामा छन् । नेपालको वित्तीय क्षेत्रकै ठूलो मर्जर भएकाले सफल हुने÷नहुने भन्नेबारे व्यापक बहस पनि भइरहेको छ । संयोजक निरौला भने ०७३ असारभित्र मर्जर प्रक्रिया सकेर संयुक्त कारोबार गर्ने बताउँछन् । प्रस्तुत छ, मर्जर प्रक्रिया, यसमा उठेका प्रश्न र वित्तीय क्षेत्रमा देखिएका समस्यामा केन्द्रित भई संयोजक निरौलासँग गरिएको कुराकानी ः
राष्ट्र बैंकको अगुवाईमा २ वाणिज्य बैंक र ४ वटा राष्ट्रियस्तरका विकास बैंक गाभिने (मर्जर) सम्झौता भइसकेको छ । कहिले सकिन्छ यो प्रक्रिया ?
जुन समस्या देखेर राष्ट्र बैंक नेपाल क्रेडिट एन्ड कमर्स (एनसीसी) बैंकमा आएको थियो ती समस्या पहिचान गरी त्यसको निरूपण गर्न राष्ट्र बैंक समूह क्रियाशील छ । एकातिर एनसीसीमा देखिएको दुई पक्षको विवाद समाधानका लागि मर्जर एउटा उपयुक्त विकल्प हो भने अर्कातर्फ पुँजी वृद्धि गर्न वित्तीय संस्थाहरू मर्जरमा नगए कठिन हुने अवस्था छ । यही अवस्थालाई ख्याल गरी ०७२ मंसिर ११ मा एनसीसीसहित इन्टरनेसनल डेभलपमेन्ट बैंक, सुप्रिम डेभलपमेन्ट बैंक, इन्फ्रास्ट्रक्चर बैंक र एपेक्स डेभलमेन्ट बैंकबीच मर्ज गर्ने सहमति भएको हो । मर्जर सम्झौताका क्रममा अर्को कुनै बैंक तथा वित्तीय संस्था आउन चाहे सँगै लिएर जाने नीति अख्तियार गरिएको थियो । त्यही समय एनसीसीका आधारभूत सेयरधनीसँग छलफल गर्यो र उनीहरू   को चाहना पनि कम्तीमा अर्को एउटा बैंक भित्र्याउने पाए राम्रो हुने भन्ने मनसाय देखियो । त्यही आधारमा किन बैंकहरू  सँग कुरा नगर्ने भनेर प्रक्रिया अघि बढायौं । त्यसमा कुमारी बैंकका तत्कालीन अध्यक्ष नूरप्रताप राणासँग धेरै चरणको छलफलपछि सकारात्मक परिणाम निस्कियो ।
यो मर्जरमा कुमारीका राणा र एनसीसीका ठूलो लगानीकर्ता जितबहादुर श्रेष्ठको निकै ठूलो र सकारात्मक भूमिका छ । सबै विकास बैंकका अध्यक्ष, सञ्चालक र प्रमुख कार्यकारी अधिकृतहरूको पनि अत्यन्तै सकारात्मक भूमिका छ, जसले गर्दा पुस ३० मा कुमारी बैंक पनि मर्जमा आउने गरी सम्झौता हुन सक्यो । मर्जरमा जाने बैंकहरूको वास्तविक स्थिति अध्ययन गर्न ड्यू डिलिजेन्स अडिट (डीडीए) गर्न पहिले नै सूचना सार्वजनिक भए पनि सबैको चाहना अर्को एउटा संस्था भिœयाउने भएकाले डीडीए टोलीको प्रारम्भिक छलफल (प्रिविट मिटिङ)मा अर्को संस्था पनि आउन सक्छ है भनेर जानकारी दिइएको थियो र समय पनि ७ दिन थप गरिएको थियो । त्यसै समय–समय कुमारी सामेल भयो । यहीबीच प्राप्त डीडीए गर्ने आवेदनहरूलाई नेपाल चार्टर्ड एकाउन्टेन्ट संस्था (आइक्यान)को विज्ञ टोलीबाट मूल्यांकन गराई डीडीए गर्ने सम्झौता सम्पन्न भयो । हाम्रो कार्ययोजना ०७३ असारभित्र कार्य सम्पन्न गरी एकीकृत कारोबार गर्ने लक्ष्यका साथ प्रक्रिया अघि बढेको छ । त्यहीअनुरूपको कार्ययोजना राष्ट्र बैंकमा प्रस्तुत भएको छ । ठूलो मर्जर भएकाले पनि समय अलिक बढी लाग्नु अस्वाभाविक होइन ।
तपाईं सफल मर्जर हुन्छ भनिरहनुभएको छ । तर, नूरप्रताप राणासँगै मिलेर तपाईं नै यो मर्जर भाँड्न लागिपरेको भन्ने कुरा पनि आइरहेको छ, के हो यथार्थ ?
नूरप्रताप राणासहित कुमारीका अन्य सञ्चालक र प्रमुख कार्यकारी अधिकृतको यो मर्जर प्रक्रियामा निकै सकारात्मक र ठूलो योगदान छ भन्ने मैले अघि नै भनिसकें । उहाँहरूको सहयोगविना यो मर्जर प्रक्रिया सम्भव छैन ।
मर्ज भइसकेपछिको वित्तीय संरचना कस्तो हुन्छ ?
असोजको वित्तीय विवरणका आधारमा मर्जपछिको बैंकको चुक्ता पुँजी ८ अर्ब २९ करोड पुग्छ, जुन राष्ट्र बैंकले ०७४ असारमा पु¥याउन भनिएको मापदन्डभन्दा बढी हो । वाणिज्य बैंकहरूको समूहमा यसको हिस्सा करिब साढे ८ प्रतिशत हुन आउँछ । त्यसैगरी निक्षेप ८१ अर्ब देखिन्छ । वाणिज्य बैंकमा यो हिस्सा करिब साढे ५ प्रतिशत हो । कर्जा ६७ अर्ब हुन्छ र यो हिस्सा करिब ६ प्रतिशत हुन आउँछ । शाखा ९७ र कर्मचारी १ हजार ४३५ हुन्छन् । त्यस आधारमा ठूलो सञ्जाल भएको र सक्षम बैंकका रूपमा रहन्छ ।
भनेपछि तपाईंले जिम्मेवारी ६ संस्थाको एकीकृत कारोबार गराएर मात्र छाड्ने भन्ने हो ?
मेरो मात्र होइन मेरो टिम, मर्जरमा आएका सबै बैंक तथा वित्तीय संस्थाका सञ्चालक, प्रमुख कार्यकारी अधिकृत, कर्मचारी, मर्जर कमिटीका सदस्य, आधारभूत सेयरधनी र सरोकारवाला समूहको सामूहिक जिम्मेवारी हो ।
सबैभन्दा ठूलो र स्वयं राष्ट्र बैंककै अग्रसरता भएकाले यो मर्जरलाई निकै महत्वका साथ हेरिएको छ । मर्जरमा कर्मचारी व्यवस्थापन सबैभन्दा चुनौतीका रूपमा देखिन्छ । २ वाणिज्य बैंक र ४ राष्ट्रियस्तरका विकास बैंक भएकाले पनि कर्मचारी व्यवस्थापन कसरी गर्नुहुन्छ ?
मर्ज भइसक्दा कायम रहने कर्मचारी संख्या निजी क्षेत्रको संस्थाका लागि निकै ठूलो हो र जसको व्यवस्थापन निकै चुनौतीपूर्ण पनि छ । त्यसैले मर्जर प्रक्रिया लामो देखिएको हो । यस अवधिमा कर्मचारीहरू                                    बीच समन्वय÷सहकार्य (मिक्सअप) गर्न खोजिएको छ, जसले गर्दा मर्जरपछि समस्या नदेखियोस् । नेपालमा उपलब्ध विज्ञहरू                                     बाट कर्मचारीहरूलाई अभिमुखीकरण तालिम दिने कार्यक्रम पनि छ । यसबारे संयुक्त मर्जर कमिटीले काम गरिरहेको छ ।
सेयर ‘स्वाप रेसियो’ तय भएको छैन । सेयर स्वाप रेसियोमा कुरा नमिलेर मर्जर भाँडिने सम्भावना कति देख्नुहुन्छ ?
सामान्यतः सेयर स्वाप रेसियो डीडीए रिपोर्टअनुसार हुनुपर्ने हो । सिद्धान्त पनि यही र गर्नुपर्ने पनि यही हो । अहिले एनसीसी राष्ट्र बैंकले लिएको छ र यसकै नेतृत्वमा मर्जर प्रक्रिया अघि बढेको छ । राष्ट्र बैंकले लिएको स्थितिमा यो मर्जर प्रक्रियामा एनसीसीका लगानीकर्ताका तर्फबाट औपचारिक प्रतिनिधि कोही पनि सामेल छैनन् । हामी संस्थाको स्वामित्व ग्रहण गर्ने पक्ष नभएकाले सेयर मूल्य निर्धारण गर्नु भनेको अरूको अधिकारलाई अतिक्रमण गर्नु हो । त्यसैले सिद्धान्तअनुसार डीडीएबाट जे मूल्य आउँछ त्यसैलाई स्वीकार गर्ने गरी अघि बढिएको हो । मर्जर सहमति गर्दा नै स्वाप रेसियो निर्धारण गर्न केही ‘प्यारामिटर’ तय गरिएकाले र त्यसका लागि संयुक्त मर्जर कमिटी क्रियाशील रहेकाले समस्या आउँछ भन्ने मलाई लाग्दैन । तर, नेपालका अधिक मर्जरमा लगानीकर्ता आफ्नो कम्पनीको लगभग प्रस्तावित मूल्य तय गरी अघि बढ्थे र डीडीए पछि गर्थे । यस्तो अवस्थामा स्वाप रेसियो र डीडीए रिपोर्टको मूल्यमा धेरै फरक आउँदा मर्जर टुटेको देखिन्छ ।
तपाईं राष्ट्र बैंकमै क्रियाशील हुनुहुन्छ । मर्जर प्रक्रियामा गएदेखि नै सेयर कारोबार रोकिन्छ । यसबाट लगानीकर्ता धेरै प्रभावित भएको देखिन्छ । सेयर स्वाप रेसियो निर्धारणपछि कारोबार खोलिनुपर्ने होइन र ? सेयर कारोबार खोल्ने कसको जिम्मेवारी हो ?
यसबारे म केही भन्न सक्दिनँ । लगानीकर्तालाई मार पर्छ भनेरै हामी जतिसक्दो छिटो मर्जर प्रक्रिया टुंग्याउन क्रियाशील छौं । अवश्य पनि अहिले बजार बढिरहेको छ । यसबाट लाभ प्राप्त गर्ने अवसर लगानीकर्ताले गुमाइरहेका छन् । तर, ६ वटा बैंक मर्जरबाट प्राप्त हुने सकारात्मक ऊर्जा (सिनर्जी इफेक्ट)ले अहिले लगानीकर्ताले गुमाएको अवसरलाई फिर्ता ल्याउँछ भन्ने विश्वास छ । अहिले मर्जरमा सरिक सबै बैंकका सीईओहरू सँग मर्जरपछि अधिक लाभांश दिने कुरालाई ‘बेन्चमार्क’ बनाएर काम गर्ने गरी छलफल भएको छ । सेयर कारोबार खुल्दा सिनर्जी इफेक्टका रूपमा ५ प्रतिशत ‘प्रिमियम’ जोड्ने र मर्जरपछिको कारोबारमा सधैंभर कम्तीमा १५ देखि २० प्रतिशतको प्रतिफल सुनिश्चित गर्ने गरी गृहकार्य भइरहेको छ । त्यसका लागि लगानीमा विविधीकरण गरिएको छ ।
लगानीमा विविधीकरण गरिएको भन्नुभयो । कस्ता क्षेत्रमा लगानी बढाउनुभएको छ ?
चालू मौद्रिक नीतिले बाटो नभएको खेतीयोग्य जमिनलाई धितो स्वीकार गरी १० लाखसम्म कर्जा दिने गरेको नीतिगत निर्णयलाई एनसीसीले राम्रोसँग गृहकार्य गरी अघि बढेको छ । यसबाट लगानी अभिवृद्धि हुने विश्वास छ । पहिलो चरणमा रूपन्देही र कपिलवस्तु जिल्लाका शाखामार्फत यो काम सुरु भएको छ । यो ‘प्रोडक्ट’ अघि बढाउँदा केन्द्रीय बैंकले अख्तियार गरेको नीति अनुशरण भयो जुन बैंक तथा वित्तीय संस्थाको कर्तव्य हो । अर्कोतिर यसले आन्तरिक उत्पादन वृद्धि गर्न सघाउ पु¥याउँछ । यसले वित्तीय पहुँच र वित्तीय समावेशीता पनि बढायो । यो सुरक्षित कर्जा पनि हो किनभने ग्रामीण क्षेत्रतिर ३÷४ बिघा जग्गा बाटो नभए पनि निकै राम्रो मूल्यमा बिक्री हुन्छ । त्यसैले यस्तो जग्गा सुरक्षणमा राखेर ऋण दिँदा बैंकहरूलाई समस्या हुँदैन । यो कृषकले पनि अब आधुनिक बैंकिङ सुविधा लिन पाउँछन् र सक्छन् भन्ने प्रत्याभूति पनि हो । सुरुमा एनसीसीबाट यो प्रोडक्ट अघि बढे पनि यसको प्रतिक्रिया हेरेर अन्य मर्जर पार्टनरबाट पनि अघि बढ्छ । किनभने, यस्तो लगानी बढी सुरक्षित हुन्छ ।
तपाईं केन्द्रीय बैंकको वित्तीय संस्था÷विकास बैंक सुपरिवेक्षण विभागमा निर्देशक रहेकै बेला कुनै न कुनै रूपमा दण्डित भएका विकास बैंकहरू                  नै यो मर्जरमा सामेल छन् । तपाईंको अग्रसरता हो कि मर्जरमा आउन बाध्य पारिएको हो ?
कुनै पनि बैंक तथा वित्तीय संस्था दण्डित हुँदैनन् र तिनमा सुधार आवश्यकता देखिए सुधार गर्ने हो । यी विकास बैंकहरूमा पनि केही समस्या देखिएकाले सुधार्न सुझाइएको हो । स्थापनाकालेदेखि नै केही वित्तीय संस्थामा समस्या देखिए । साना संस्थाले ठूलो कर्जा दिँदा त्यस्ता कर्जा एउटा नउठ्दा बैंकको वित्तीय विवरणमा प्रतिकूल प्रभाव पर्ने गरी संस्था नै कमजोर देखिएका थिए । त्यति बेला सुपरिवेक्षकका हिसावले स–साना कर्जामा जान सुझाव दिएको हो, जसलाई ती बैंकहरूले समयमै ध्यान दिँदा वित्तीय संस्था हाल राम्रो अवस्थामा आइपुगेका मात्र छैनन् उनीहरूको लगानी विविधीकरण भएको छ । केपीएमजीले गरेको अध्ययनमा पनि कतिपय संस्थाले राम्रो सुधार गरी सबल भएको देखिन्छ । राष्ट्र बैंकले समयमै सुधारका कदम चाल्न सकेकाले सुधारको गुन्जायस देखिएको हो ।
कतिपय संस्था तपाईंको पूर्वाग्रहका कारण मात्र कारबाहीमा परेको भन्ने आरोपसमेत छ । के तपाईं आरोप लागेजस्तै पूर्वाग्रही देखिनुभएको हो ?
राष्ट्र बैंकको कारबाही प्रक्रिया अत्यन्तै पारदर्शी हुने भएकाले कुनै व्यक्ति विशेषले चाहेर हुँदैन । त्यहाँ सामूहिक निर्णयको परम्परा छ । कुनै पनि रिपोर्ट विभिन्न समितिमा जान्छन् र ती समिति डेपुटी गभर्नरको संयोजकत्वमा हुन्छन् । यी समितिले सामूहिक निर्णय गर्ने भएकाले व्यक्तिगत आधारमा कसैमाथि कारबाही हुन्छ भन्ने स्थिति रहँदैन भन्ने मलाई लाग्छ ।
राष्ट्र बैंकले बैंक तथा वित्तीय संस्थामा देखिएको समस्या चाँडै हल गर्ने भन्दै छोटो अवधि तोकेर व्यवस्थापन सम्हाल्न टोली पठाउँछ । तर, समस्या समाधानको बढ्दै जान्छ र वर्षांैसम्म राष्ट्र बैंक नै रहिरहन्छ । एनसीसीमा पनि तपाईंकै कारण समस्या लम्बिँदै गएको भन्ने टिकाटिप्पणी छ । यसबारे के भन्नुहुन्छ ?
राष्ट्र बैंकले बैंक तथा वित्तीय संस्था चलाउने होइन । यसबारे राष्ट्र बैंकका निर्णयकर्ताले बुझेका छन् र बजारले पनि बुझेको छ । विगतमा नेपाल बैंकको व्यवस्थापन समूहमा म पनि सामेल थिएँ । ३ महिनाको समय दिइएको थियो । त्यहाँ विभिन्न कारणले समयमा सीईओ नियुक्त गर्न सकिएन । समय लम्बिँदै गयो । व्यवस्थापन समूहका साथीहरू पनि परिवर्तन हुँदै गए । विगतमा राष्ट्र बैंकले जुन ‘रोडम्याप’का साथ काम गरेको थियो त्यसलाई पछिल्लो व्यवस्थापनले पनि आफ्नो रोडम्याप बनाएर अघि बढेको छ । ४÷५ महिनाभित्र न्यूनतम पुँजीकोष पु¥याएर एउटा सक्षम बैंकका रूपमा अघि बढ्छ । यी सबै उपलब्धि राष्ट्र बैंकको व्यवस्थापनले गरेको प्रतिफल हो ।
राष्ट्र बैंकले व्यवस्थापन नलिए पनि सफल भएको उदाहरण त राष्ट्रिय वाणिज्य बैंकले पनि देखायो नि होइन र ?
नेपाल बैंक र राष्ट्रिय वाणिज्य बैंकको अवस्था अलि फरक हो । वाणिज्य बैंकमा विभिन्न ‘इन्पुट’ दिएर नीतिमा सहयोग गरेको छ । नेपाल बैंकलाई समस्याग्रस्त घोषणा गरी राष्ट्र बैंकले व्यवस्थापन नलिएको भए जसले बैंक धरासायी बनाएका थिए (२०५८ सालकै सञ्चालकहरू) उनीहरूलाई बैंक सुम्पनु पर्ने अवस्था थियो । वाणिज्य बैंकमा सरकारको पूर्ण स्वामित्व भएकाले त्यो अवस्था थिएन । वाणिज्य बैंक अरूले चलाए पनि प्रत्यक्ष÷अप्रत्यक्ष सञ्चालक समितिको संरचनामा, नीतिगत, जनशक्ति व्यवस्थापन वा अन्य विषयमा हाम्रो संलग्नता रहिरहेको थियो ।
डुब्न आँटेको गोर्खा विकास बैंक राष्ट्र बैंककै अग्रसरतामा मर्जरको अन्तिम चरणमा पुगेको छ । सर्वसाधारणको सबै निक्षेप फिर्ता भइसकेको छ । 