
पुष्प चौलागाईंसदस्य, वैदेशिक रोजगार व्यवसायसी महासंघ अध्यक्ष, साम्योङ ओभरसिज प्रालि 
गत शुक्रबार मलेसिया सरकारले नेपाललगायत अन्य मुलुकका विदेशी कामदार रोजगारीका लागि नलिने निर्णय गरेपछि सो देशलाई लक्षित गरी व्यवसाय गरिरहेका व्यवसायी प्रत्यक्ष मारमा पर्ने भएका छन् । यसले गर्दा नेपालको रोजगार र रेमिट्यान्सको क्षेत्रमा समेत असर गर्ने भएको छ । वैदेशिक रोजगार व्यवसायी महासंघको कार्यकारी समितिमा रहेर नेपालको वैदेशिक रोजगार क्षेत्रमा काम गर्दै आएका महासंघ सदस्य एवम साम्योङ ओभरसिज प्रालिका अध्यक्ष पुष्प चौलागाईंसँग मलेसियाको अवस्थाबारेमा गरिएकोे कुराकानी
मलेसियाले नेपालसहित विदेशी कामदार नलिने घोषण गरेको छ । यसको असर नेपालमा कस्तो पर्ला ?
नेपालमा यसको असर तत्काल नदेखिए पनि ३ महिनापछि क्रमशः देखिँदै जानेछ । मलेसिया जाने क्रम रोकिएपछि एकोहोरो आउनेमात्र रहिरहन्छ । यसले नेपाललाई मात्र होइन, मलेसियाले पनि लामो समयसम्म विदेशी कामदार नलिए उसलाई पनि गम्भिर असर पर्छ । उसको औद्योगिक श्रम बजारमा कामदार अभाव भई विस्तारै सम्पूर्ण अर्थतन्त्रमा नै असर देखिन्छ । त्यसैगरी नेपाललगायत कामदार स्रोत मुलुकको रोजगारीमा समेत प्रत्यक्ष प्रभाव देखिन्छ । अझ वैदेशिक रोजगारीमुखी अर्थतन्त्र भएको नेपालमा भने झन् ठूलो धक्का लाग्छ । नेपालीलाई वैदेशिक रोजगारीको क्षेत्रमा काम गरिरहेका म्यानपावर व्यवसायमा पनि यसको असर देखिन्छ । यसैगरी यससँग सम्बन्धित सहायक व्यवसाय जस्तै, ट्राभल एजेन्सी, अभिमुखीकरण तालिम सञ्चालन गर्ने संस्था, स्वास्थ्य परीक्षण गर्ने मेडिकल ल्याबलगायत क्षेत्रमा समेत प्रतिकूल असर देखिन्छ ।
मलेसियाले विदेशी कामदार रोक लागाउनुको कारण के हो ?
मलेसियाले नेपाललगायत विदेशी कामदार रोक्यो भन्ने जुन कुरा आएको छ, त्यसको मुख्य कारण भनेको त्यहाँ रहेका अवैधानिक विदेशी कामदार पनि हुन् । मलेसियामा लाखौंको संख्यामा अवैधानिक कामदार रहेका कारण उसलाई पनि यसको व्यवस्थापन गर्न गाह्रो परिरहेको छ । तर, नेपाली कामदारलाई रोक लगाउनुमा सरकारले गर्नुपर्ने कुटनीतिक सम्बन्धको पनि अभाव देखिन्छ । अन्य देशका कामदारलाई रोकेर बंगलादेशी कामदारलाई ल्याउने मलेसियाको रणनीति पनि हुन सक्छ । तर, विदेशी कामदार माग नगर्ने अवस्था रहिरहँदैन, किनभने मलेसियालाई पनि विदेशी कामदार नभई हुँदैन । मलेसियाले केही समयपछि बंगलादेशी कामदार माग गर्नेछ । अरु देशलाई बन्द गर्नु भनेको बंगलादेशी कामदारमात्र लैजाने योजना पनि हुन सक्छ । यसका साथै बिनागृहकार्य फ्रि टिकट फ्रि भिसा प्रणाली लागू गर्दा मलेसियाका रोजगारदाता बंगलादेशी कामदारतर्फ आकर्षित भएका हुन् ।
त्यसैगरी त्यहाँ रहेका अवैधानिक कामदारलाई वैधानिक बनाउन पनि केही समयका लागि रोकेको हुनुपर्छ । अवैधानिक कामदारलाई वैधानिक गर्दा जरिवानास्वरूप धेरै पैसा संकलन हुने र सबै वैधानिक पनि हुने भएकाले यो नीति अघि सारिएको हो । एकजना अवैधानिक कामदार वैधानिक हुन ७ हजारसम्म रिंगेट तिर्नुपर्ने हुन्छ । सरकारले यसलाई आम्दानीको स्रोतसमेत मान्ने गरेको छ ।
विदेशी कामदार रोक लगाउँदा मलेसियामा चाहिँ कस्तो असर पर्छ ?
मलेसियाले विदेशी कामदार माग नगरे त्यहाँका उद्योगधन्दामा कामदार अभाव हुन्छ । यदि कामदार अभाव हुँदै गयो भने त्यहाँ रहेका ठूला बहुराष्ट्रिय कम्पनी टिकिरहन सक्दैनन् । त्यसैले कुनै न कुनै देशका कामदार त मलेसियाले माग गर्नैपर्छ, यो उसको बाध्यता पनि हो । बंगलादेशसँग गरिएको सम्झौता पनि यसैको कारण हुनुपर्छ । मलेसियाले निरन्तर रूपमा विदेशी कामदार माग नगरे त्यहाँ रहेका ठूला विदेशी कम्पनी थाइल्याण्ड, इन्डोनेसिया, भियतनामलगायतका मुलुकमा जाने सम्भावना हुन्छ । यस कारणले पनि मलेसिया विदेशी कामदारबिना अघि बढ्न सक्दैन ।
मलेसियामात्र कामदार पठाइरहेका म्यानपावर कम्पनीमा यसको असर कस्तो हुन्छ ?
नेपालका ४० प्रतिशतभन्दा बढी म्यानपावर कम्पनीले मलेसियामात्र कामदार पठाउने गरिरहेका छन् । तत्काल बन्दको असरले गर्दा म्यानपावर सञ्चालनमा समेत समस्या आउनेछ । यसका लागि सरकारले छिटो कूटनीतिक रूपमा समस्याको हल गर्न कदम चाल्नुपर्ने देछिन्छ । म्यानपावर कम्पनीमा त असर पार्छ नै, त्यसैगरी देशको रेमिट्यान्स अम्दानीको क्षेत्रमा समेत ह्रास आउने देखिएको छ । दीर्घकालीन रूपमा बन्द हुने अवस्था आए आधा व्यवसायी र यो क्षेत्रमा काम गरिरहेका हजारौं मानिस बेरोजगार हुने दखिन्छ ।
वैदेशिक रोजगार व्यवसायी महासंघको तर्फबाट मलेसिया खुलाउन के पहल गरिरहनुभएको छ ?
मलेसियामा पहिलेजस्तै नेपाली कामदार पठाउने बनाउन पहल गर्नुपर्ने दायित्व सरकारकै हो । सरकारले परराष्ट्र मन्त्रालयमार्प  यसको कारण र असर मूल्यांकन गरेर कूटनीतिक पहल गरी छिटोभन्दा छिटो खुला गर्नुपर्छ । हामीले व्यवसायीका तर्फबाट सरकारलाई पहल गर्न अनुरोध गरेका छौं । त्यसमा सरकारबाट मलेसियामा के भएको हो बुझ्ने आश्वासन आएको छ ।
