
सीताराम उप्रेती
अध्यक्ष, एसआर ग्रुप भैरहवा
एसआर गु्रप भैरहवा क्षेत्रमा स्थापित औद्योगिक एवं व्यावसायिक समूह हो । यस व्यावसायिक गु्रपको अध्यक्ष सीताराम उप्रेती छन् । उप्रेतीले आफ्नै नामबाट औद्योगिक समूहको स्थापना गरेका हुन् । २०१४ सालमा पर्वतको पाङराङ गाविसमा पर्ने सिवरास गाउँमा जन्मिएका उनी परिवारका साथ १० वर्षपछि नै चितवन झरेका थिए । २०३४ सालमा घर छाडेर हिँडेका उनी २०३५ मा भैरहवा आएका हुन् । २०३४ सालमा ट्रकका सहचालक भई काम गर्न थालेका उनी मेहनत गर्न पछि हट्दैनन्, जस्तो भए पनि काम गर्न अप्ठेरो मान्दैनन् । दृढ इच्छाशक्तिले सफलता हासिल गर्न सकिन्छ भन्ने अनुभव सुनाउने उनका स्टिल उद्योग, रियल इस्टेट, पर्यटन, निर्माण, इन्जिनियरिङ, ढुवानी सेवा, खाद्यान्न गरी दर्जन कम्पनी छन् । प्रस्तुत छ, सफल उद्यमीको परिचय बनाएका उप्रेतीसँग व्यावसायिक अवस्थाका साथै भावी योजनालगायतका विषयमा कारोबारकर्मी मनोरञ्जन शर्माले गरेको कुराकानी :
तपाईं उद्योग/व्यवसाय क्षेत्रमा कसरी प्रवेश गर्नुभयो ?
म २०३४ साल भदौ १ गते घर छाडेर हिँडेको हुँ । अब आफैं काम गरी कमाउँछु, घरबाट केही लिन्नँ भनेर म हिँडें । म सुरुमा काठमाडौं गएँ, पुलिसमा भर्ना खुलेको रहेछ, म सजिलै भर्ना पनि भएँ । केही दिन तालिम गरें तर पारिश्रमिक जम्मा १२७ रुपैयाँ मात्र थियो । त्यसमा चित्त बुझेन । चितवन फर्किएर दाइले ठेक्कामा चलाउने ट्रकमा सहचालक (खलासी)का रूपमा मैले काम सुरु गरें । मैले मासिक १५० रुपैयाँ पाउँथें । मेरो व्यवसाय भनूँ या पेसाको सुरुआत नै सहचालक हुन पुग्यो ।
त्यससँगै ६ महिनासम्म सामान्य मजदुरी काम पनि गरें, पैसा कमाउनका लागि । त्यही क्रममा ट्रक चलाउन सिकें र लाइसेन्स पनि प्राप्त गरें । त्यसपछि आफैं ट्रक ठेक्कामा लिएर चलाउन थालें । टिम्बर कर्पोरेसनको काठ बोक्ने काम गर्थें । दिन–रात मेहनत गर्दा सफल हुन थालें । मेरो व्यावसायिक करिअर औपचारिक रूपमा ढुवानीबाट सुरु भयो । त्यसपछि २०३५ सालमा एक वर्षको अवधिमा कमाएको ४० हजार बोकेर म बुटवल आएँ । बस खरिद गरी बुटवल–कृष्णनगर चलाउन सुरु गरियो । बस आफैं चलाउँदा तलबसँगै नाफा पनि आधा आउँथ्यो । तर, बस व्यवसायबाट सोचेअनुरूप नाफा भएन । ७ महिना मात्रै बस चलाइयो । सोही वर्ष भैरहवा आएर सीताराम ढुवानी सेवा स्थापना गरी काम थालें । त्यसपछि पछाडि फर्केर हेर्नुपरेन । असफलता भन्ने देख्नै परेन । उद्योग/व्यवसाय थपिँदै गयो । अहिले १ दर्जन उद्योग/व्यवसाय छन् ।
एसआर गु्रपको स्थापना कसरी भयो ?
सीताराम ढुवानी सेवापछि अन्य व्यवसाय पनि थपिँदै गए । यसलाई कर्पोरेट हाउसको रूप दिनुपर्छ भन्ने सुझाव पनि आयो । मेरा छोरा इन्जिनियरिङ पढाइ सकेर फिर्ता आइसकेपछि उद्योग÷व्यवसाय हेर्न ऊ योग्य भइसकेको थियो । त्यही भएर २०६७ सालमा एसआर गु्रपको सुरुआत गरिएको हो । मेरो नाम सीतारामबाट एसआर चयन भयो । यसको संस्थापक÷अध्यक्ष मै छु र मेरो छोरा इन्जिनियर सुरज उप्रेती प्रबन्ध निर्देशक ।
एसआर गु्रपमा कुन–कुन प्रतिष्ठान छन् ?
यो गु्रपअन्तर्गत सञ्चालनमा आएको पछिल्लो प्रतिष्ठान एसआर स्टिल हो । यसले टीएमटी छड तथा एंगल पत्ति उत्पादन गर्दै आएको छ । त्यस्तै, अन्य प्रतिष्ठानमा एसआर ढुवानी सेवा, न्यू सुरज निर्माण सेवा, लुम्बिनी आयल सप्लायर, लुम्बिनी पीएसी इन्डस्ट्रिज, एसआर इन्जिनियरिङ, एसआर होटल्स, एसआर रियल इस्टेट, इन्द्रेणी क्रसर उद्योग, एसआर रोडा उद्योग, मोती इँटा र एसआर फुड्स हुन् । त्यस्तै शिक्षा, वित्तीय क्षेत्रमा पनि हाम्रो लगानी छ ।
तपाईंहरूको भावी योजना के छ ?
यही महिनाभित्र एसआर फुड्स प्रालि सञ्चालन गर्ने लक्ष्यसहित काम सुरु भएको छ । तयारी अन्तिम अवस्थामा छ । हालका लागि एसआर फुड्सले मैदा, आटा, सुजी, चोक्कर उत्पादन गर्नेछ । अबको २ वर्षभित्र एसआर एग्रो उद्योग सञ्चालन गर्छौं । यसको लाइसेन्स प्राप्त भइसकेको छ । त्यस्तै, रूपन्देही क्षेत्रलाई नै लक्ष्य गरी हाउजिङको काम पनि सुरु गर्ने योजना छ । त्यस्तै, सिमेन्ट उद्योगमा पनि लगानी गर्ने सोच बनाएका छौं । बाँकी अहिले सञ्चालनमा रहेका उद्योग, प्रतिष्ठान, व्यवसायको स्तर वृद्धि गर्दै गुणस्तरीय उत्पादन र सेवा दिन नै हामी कटिबद्ध हुन्छौं ।
एसआर गु्रपले कतिलाई रोजगारी दिएको छ ?
एसआर गु्रपअन्तर्गतका विभिन्न प्रतिष्ठानबाट प्रत्यक्ष रूपमा ४०० भन्दा बढीले रोजगारी पाएका छन् । दक्ष, अर्ध दक्ष र सामान्य गरी तीन खालका मजदुर÷कामदार छन् । सामान्य, अर्ध दक्ष कामदारलाई काम सिकाइन्छ । तालिम उपलब्ध गराइन्छ । केही कामदार सीप सिक्नासाथ खाडीतिर जान्छन् । दक्षको त कुरै छाडौं, अर्ध दक्ष र सामान्य मजदुर÷कामदार पाउन पनि गाह्रो भइसक्यो । अहिले मेरो मात्र नभई धेरै उद्योगी÷व्यवसायीको समस्या भनेकै मजदुर÷कामदार पाउन गाह्रो हुनु हो ।
तपाईं चितवनबाट पश्चिमतर्फ नै किन मोडिनुभएको थियो ?
म १० वर्षको हुँदा परिवारसित २०२४ सालमा चितवन झरेको हुँ । त्यसपछि म विभिन्न पेसा÷व्यवसाय अँगाल्ने क्रममा नवलपरासी, बुटवल हुँदै भैरहवा आएँ । समयले नै मलाई भैरहवा ल्यायो भन्नुपर्छ । भैरहवाले नै मलाई स्थापित गरायो । आज सबैले मलाई उदाहरणका रूपमा प्रस्तुत गर्दा खुसी लाग्छ । समयले मलाई भैरहवामै पु¥याउँदा अहिले राम्रो ठाउँमा राखेछ भन्छु । यहाँ उद्योग स्थापनाका लागि आवश्यक पूर्वाधार छ । भारतबाट कच्चा सामग्री ल्याउन नजिकै नाका छ । देशको मध्यभागमा अवस्थित क्षेत्र भएकाले उत्पादित वस्तु चारैतर्फ पठाउन सजिलो छ । भन्सार नाका सहज पनि छ । यहाँका बासिन्दा सचेत छन् । यस्ता धेरै कारण छन् जसले गर्दा अहिले रूपन्देही अन्य ठाउँभन्दा उद्योग÷व्यवसायका लागि रोजाइमा परेको छ । मैले ३७ वर्षअघि नै रोजें ।
तपाईंहरूको लगानी पूर्र्वाधार निर्माणसम्बन्धी उद्योगमा पनि छ । विनाशकारी भूकम्पपछि पुनर्निर्माणको काम बल्ल सुरु हुन लागेको छ । यसलाई तपाईंले कसरी लिनुभएको छ ?
हामी पूर्वाधार निर्माणका लागि आवश्यक पर्ने स्टिल उद्योग सञ्चालन गर्छौं । त्यस्तै, ह्युम पाइप, पोल, इँटा, रोडा ढुंगा, क्रसर उद्योग पनि छन् । गत वर्षको भूकम्पले धेरै भौतिक संरचना नष्ट पारेको छ । हामी सरकारले सुरु गरेको पुनर्निर्माणको काममा आफ्नो ठाउँबाट सक्दो सहयोग गर्न तयार छौं । सरकारले पूर्वाधार निर्माणकै लागि मात्र भए पनि छुटसहितको योजना उद्योगी÷व्यवसायीलाई दिए हामी खुसीसाथ हातमा हात साथमा साथ दिन तयार छौं । जस्तो– छड उत्पादनका लागि ब्लेड (फलाम) भारतबाट आयात हुन्छ । ब्लेडमा केही मात्रामा भए पनि भन्सारलगायतमा छुट गरिदिएर उत्पादन लागत सरकारले कम गराउन सक्छ । उत्पादन लागत घट्नु भनेको उपभोक्ताले सस्तो दरमा सामान पाउनु हो । सरकारले परियोजनाहरूका लागि भारतबाट सिमेन्ट आयात गर्दा विभिन्न छुट दिन्छ । हामीलाई पनि त्यस्तो छुट दिइए कम मूल्यमै निर्माण सामग्री पुनर्निर्माणको अवधिभर सरकार अथवा सर्वसाधारणलाई दिन सक्छौं । सरकारले यो कुरामा ध्यान दिनुप¥यो । यसो गरियो भने हाम्रो तर्फबाट पनि पुनर्निर्माणको काममा थप सहयोग हुन्छ ।
व्यवसायका लागि विगतको तुलनामा अहिलेको अवस्था कस्तो छ ?
मैले उद्योग/व्यवसायका लागि अहिलेकै समय उपयुक्त मानेको छु । उति बेला बैंकबाट लगानी गराउनै गाह्रो हुन्थ्यो । अहिले बैंकहरू आफैं लगानी गर्छौं भन्दै घरदैलोमा आउँछन् । उद्योग÷व्यवसायका लागि बैंकबाट सजिलै कारोबार हुन्छ । सरकारले लाइसेन्स पनि सजिलै दिएको छ । यद्यपि, लाइसेन्स पाउन सजिलो छ तर उद्योग स्थापना हुने गाउँबाट सिफारिस पाउन गाह्रो भएको छ ।
एकै खालको मापदण्ड नभएका कारण उद्योगहरू छरिएर रहेका छन् । जसले गर्दा वातावरण प्रदूषण बढिरहेको छ । हामी उद्योगीलाई नै पनि समस्या पर्छ । त्यसैले सरकारले प्रत्येक जिल्लामा जग्गा खोजी गरी औद्योगिक क्षेत्र स्थापनामा जोड दिनुपर्छ । अब आउने उद्योगलाई एकीकृत गरी एकै ठाउँबाट सञ्चालन गर्ने व्यवस्थासहितको नीति आउनुपर्छ । त्यसले उद्योगधन्दा पनि फस्टाओस्, वातावरण प्रदूषणको समस्या पनि नआओस् ।
तपाईंले अहिले उद्योग÷व्यवसाय सञ्चालनमा कस्तो समस्या देखिरहनुभएको छ ?
उद्योग/व्यवसाय क्षेत्रमा अहिलेको प्रमुख समस्या भनेकै विद्युत् अभाव हो । हामी विद्युत् अभावका कारण ८ घण्टा मात्र उद्योग चलाउनुपर्ने बाध्यता छौं । डिजेल प्लान्ट र वैकल्पिक ऊर्जाबाट उद्योग सञ्चालन गर्दा उत्पादन लागत बढ्न जान्छ । उत्पादन लागत बढनु भनेको उपभोक्ता मारमा पर्नु हो । त्यही भएर सरकारले हामीलाई पर्याप्त मात्रामा विद्युत् उपलब्ध गराउनुप¥यो । आउने विद्युत्मा पनि ट्रिपिङ (अनावश्यक विद्युत् जानु) हुनु अर्को समस्या छ । ट्रिपिङका कारण उत्पादनमा नोक्सानी हुन्छ । कामदार अभाव त छँदै छ । सरकारले उद्योग÷व्यवसाय गर्न सजिलै लाइसेन्स दिन्छ तर नीति प्रस्ट हुँदैन । सरकारले गरेका प्रतिबद्धता पूरा गर्नुपर्छ ।
उद्योग/व्यवसाय गर्न चाहनेलाई तपाईं के भन्नुहुन्छ ?
मैले ट्रकको सहचालक भएर काम सुरु गरें, लेबरको काम गरें, बस, ट्रक चलाएँ । मेहनत गरे जे पनि हुँदो रहेछ । कामलाई ठूलो–सानो भन्नु हुँदैन । मुख्य कुरा आफूमा दृढ इच्छाशक्ति हुनुपर्छ । इच्छाशक्ति भयो भने कहिल्यै असफलता भोग्नुपर्दैन । म सफल हुनुमा पनि दृढ इच्छाशक्ति नै कारण हो । आफैं केही गर्छु भन्ने उद्देश्य लिएर मैले घरबाट केही पनि नलिई हिँडें, त्यही अठोटले मलाई सफल बनायो । ११ दाजुभाइमध्ये म कान्छो थिएँ । पढ्ने अवसर पाइएन । जम्मा ४ कक्षासम्मको अध्ययन हो । मेरा दाजु निवर्तमान प्रमुख निर्वाचन आयुक्त नीलकण्ठ उप्रेतीले पनि बडो मुस्किलले अध्ययन गरेका हुन् । उति बेला मलाई शिक्षाभन्दा समयले साथ दियो । तर, अहिले शिक्षा पनि आवश्यक छ । त्यही भएर मैले पढ्न नपाए पनि छोराछोरी सबैलाई उच्च शिक्षासम्म पढाएको छु । सबैको सहयोगबाट अहिले उद्योग÷व्यवसाय अघि बढेको छ । त्यसैले समयसापेक्ष शिक्षा दिनुपर्छ । उद्योग÷व्यवसायमा आउने हो भने दृढ इच्छाशक्ति चाहिन्छ, अवश्य सफल भइन्छ ।