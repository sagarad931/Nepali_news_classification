
सुमनप्रसाद शर्मा                                                                                                                                                                                                                                                                               सचिव, ऊर्जा मन्त्रालय 
०४१ सालमा खानेपानी तथा ढल निकास विभागमा सहायक इन्जिनियरको रूपमा सरकारी सेवामा प्रवेश गरेका सुमनप्रसाद शर्मा अहिले ऊर्जा मन्त्रालयका सचिव छन् । देशमा बढ्दो विद्युत् संकट समाधान गर्न सरकारले १० वर्षे विद्युत् विकास दशक अवधारणापत्र ल्याएको छ । अवधारणापत्र कार्यान्वयनका लागि ऊर्जा मन्त्रालयले विभिन्न समिति गठन गरेर प्रक्रिया अघि बढाएको छ । यसअघिका योजनासमेत कार्यान्वयन नभएको अवस्थामा यो अवधारणा कार्यान्वयन हुनेमा अझै शंका छ । तत्कालका लागि भारतबाट विद्युत् आयात गरेर लोडसेडिङ घटाउन सरकार लागेको छ । आगामी वर्ष ६ सय मेगावाटसम्म बिजुली आयात गर्ने तयारी सरकारले गरेको छ । आउँदो १० वर्षमा १० हजार मेगावाट विद्युत् उत्पादन गरेर देशलाई आत्मनिर्भर बनाउने सरकारको तयारी छ । अवधारणा कार्यान्वयन र ऊर्जा संकट समाधानका विषयमा केन्द्रित रहेर सचिव शर्मासँग कारोबारकर्मी बाबुराम खड्काले गरेको कुराकानी :
बजेट दिने अर्थ मन्त्रालयबाट बजेट लिने ऊर्जा मन्त्रालयमा आउनुभयो । अन्तरमन्त्रालय समन्वय गरी ऊर्जा क्षेत्रको विकासका लागि के गरिरहनुभएको छ ?
पहिला बजेट माग्ने मन्त्रालयबाट दिने मन्त्रालयमा गएकाले मलाई समस्या भएको छैन । सधैं दिने ठाउँमा बसेको भए पो माग्ने ठाउँमा जाँदा समस्या हुन्थ्यो । दिने ठाउँमा बस्दा कस्तो हुँदोरहेछ भन्ने ज्ञान पाएँ । स्रोत विनियोजन गर्दा हुने समस्या, आयोजनाको प्राथमिकीकरण निर्धारणजस्ता विषयमा जानकारी लिई बजेट प्रस्ताव गर्दा अझ बढी जिम्मेवारी बोध गराएको छ ।
अर्थले मागेजति बजेट दिएन भन्ने विकास आयोजना सञ्चालन गर्ने मन्त्रालको आरोप छ । अर्थले खर्च गर्न सकेनौ भन्दै आएको छ । बजेट विनियोजनका विषयमा अर्थ र अन्य मन्त्रालयबीच कटुता बढ्ने कारण के होला ?
अर्थले बजेट दिएन भन्ने कुरा सत्य हैन । अर्थसँग एउटा सीमित स्रोत भएको ढुकुटी छ । त्यसले असीमित योजना पूरा गर्नुपर्ने अवस्था छ । हामीले ऊर्जा, खानेपानी, स्वास्थ्य र सामाजिक सुरक्षा भत्ता, कृषिको विकास सडकलगायतका विभिन्न विकासका काम एकैपटक अघि बढाउनुपरेको छ । असीमित चाहना स्वभाविक रूपमा हुने भएपछि त्यसलाई एकैपटक पूरा गर्न आर्थिक क्षमता हामीसँग छैन । त्यसैले प्राथमिकता निर्धारणमा जहिले पनि विवाद हुने गरेको छ । थोरै स्रोत परिचालन गरेर धेरै काम गर्नुपर्दा विवाद हुन्छ । त्यसकारण कार्यक्रम प्रस्ताव गर्ने मन्त्रालयले आफ्नो प्रस्ताव किन ठीक छ ? प्राथमिकतामा किन पर्नुपर्छ ? भन्ने कुरामा सम्बद्ध मन्त्रालय प्रष्ट भएर प्रस्तुत नहुँदा अर्थ मन्त्रालयले प्राथमिकता निर्धारण गर्न सक्दैन । जसले आयोजनाको ‘जस्टिफाइ’ गरेको हुन्छ, त्यसले बढी बजेट पाउँछ । त्यसैले आयोजनाको प्राथमिकीकरणमा स्पष्टता प्रस्तुत गर्न नसके पर्याप्त बजेट नपाउन सक्छ । अर्थले पर्याप्त बजेट दिएन भन्ने गुनासो अन्य मन्त्रालयको हुन्छ । कतिपय अवस्थामा अर्थले प्राथमिकता नबुझ्न पनि सक्छ, किनभने अर्थ विषयविज्ञ मन्त्रालय हैन । कसैले क्षमता अभिवृद्धि गर्नका लागि कार्यक्रम अर्थमा पेस गरेको छ भने त्यसका बारेमा अर्थले जानकारी नहुन पनि सक्छ । त्यसको ‘जस्टिफाइ’ हुन पनि सक्दैन । अर्थसँग विज्ञता नहुन पनि सक्छ, क्षमता नहुन सक्छ र संख्याको बारेमा जानकारी पनि नहुन पनि सक्छ । यो कुरा अर्थले नबुझ्न सक्छ । अन्य मन्त्रालयले बुझाउन नसकेको र अर्थले बुझ्न नसक्दा देखिएका समस्याहरू हुन् ।
बजेट खर्च गर्न नसकेपछि अर्थले ‘मार्क’ गरेर तपाईंले खर्च गर्न सक्नुभएन, बजेट थप किन दिने ? भनेर प्रश्न गर्छ । जस्तै, क्षयरोग, एचआईभी÷एड्स, मुटुरोगलाई यति बजेट दिएको तर खर्च भएन भन्न अर्थले मिल्छ, भोलि इबोला भाइरसको माहमारी आयो भने स्वास्थ्यले खर्च गरेन, म दिन्नँ भनेर अर्थले भन्न पाउँदैन । इबोला नियन्त्रण गर्न १० करोड रुपैयाँ दिनुपर्ने हुन्छ । प्राथमिकताको क्रममा खर्च गर्न नसकेर बढी माग्यो भन्ने
कुरा पनि सत्य हो । तर, कहिलेकाहीँ खर्च नहुँदा पनि थप बजेट दिनुपर्ने अवस्था आउँछ । दाताहरूले गरेको धेरै रकम बजेटमा हुन्छ । तर, त्यो बजेट तोकिएको क्षेत्रभन्दा बाहिर गएर खर्च गर्न पाइँदैन ।
चालू आर्थिक वर्षको ६ महिनामा ऊर्जा मन्त्रालयले ६ प्रतिशतमात्र बजेट खर्च गरेको छ । यसको कारण के होला ?
विशेष परिस्थितिका कारण खर्च कम भएको हो । अझै ५ महिना समय बाँकी भएकाले विनियोजन भएको बजेट खर्च हुन्छ । धेरै बजेट विनियोजन भएको माथिल्लो तामाकोसी, बूढीगण्डकीलगायत आयोजनाको काम प्रभावित भएपछि खर्च नभएको देखिएको छ । बूढीगण्डकीमा बजेट भए पनि आयोजनाको परिभाषा नै भएको छैन । बूढीगण्डकीको जग्गा अधिग्रहणमा बढी बजेट विनियोजन गरिएको छ । तर, जग्गा प्राप्तिको सिमाङ्कन नै गरिएको छैन । त्यसकारण बूढीगण्डकीको बजेट तत्काल खर्च हुने देखिँदैन । तामाकोसीमा भूकम्प र इन्धन अभावले आयोजनाको काम अघि बढ्न नसकेको हो ।
यहाँले अर्थ सचिवको जिम्मेवारी पनि सम्हालिसक्नुभएको छ । पुँजीगत खर्च हुन नसक्नुको कारण के देख्नुहुन्छ ?
मुख्य समस्या आयोजनाको तयारी नभई बजेट माग्नु नै हो । आयोजना लिएका हुन्छौं तर त्यसको तयारी नै गरिएको हुँदैन । जस्तै, बूढीगण्डकीमा ३ अर्ब रुपैयाँभन्दा बढी बजेट विनियोजन गरिसकेका छौं, तर बजेट खर्च गर्न जग्गाको सिमाङ्कन तय भएको छैन । आयोजनाको उचित तयारीबिना बजेट विनियोजन गर्दा खर्च नहुने अवस्था आएको हो । यसपछि कार्यान्वयन क्षमता अभाव छ, भनिन्छ । क्षमताको आँकलन कसरी गर्ने भन्नेमा अलमल छ । कार्य प्रकृतिको अभाव पनि अर्को कारण हो । जस्तो, एउटा वडाबाट अर्को वडामा सडक पुर्याउने नियम ठूला आयोजनामा लागू हुँदैन, किनभने फास्ट ट्रयाकलगायत ठूला आयोजनामा दिनहुँ ठूला समस्या आइरहन्छन् । समस्या समाधान तत्काल गर्न सक्ने क्षमता आवश्यक हुन्छ । भेरिएसनको निर्णय गर्ने क्षमता हुनुपर्छ भने आयोजना निर्माणका बेला सहजता र उदारता पनि हुनुपर्छ । हाम्रा कतिपय नियम कानुनमा उदारताको अभाव छ । केही कानुनले यो गर्नु हुँदैन, त्यो गर्नु हुँदैन भनेर उदारतालाई भन्दा पनि संकुचनलाई बढी बढावा दिएको छ । संकुचन बढी भएकाले ऐन अनुदार छ । यसमा विभिन्न पक्ष जिम्मेवार नहुन पनि सक्छ, जबसम्म निर्णय लिने विषयमा उदारता हुँदैन । आयोजनाको काम अघि बढ्न सक्दैन । यस्तो समस्या कतिपय आयोजनामा देखिएको छ । अर्को पक्ष भनेको जनशक्ति लगानी गर्न सकेनौं । उचित वातावरण नहुँदा हामीसँग भएको दक्ष जनशक्ति अहिले विदेश पलायन भइसकेका छन् । ज्ञान भएका मान्छे अमेरिका, अस्ट्रेलियालगायत देशमा पलायन र श्रम भएका मानिस खाडीमा छन् । उच्च ज्ञान भएका बौद्धिक जनशक्ति सबै पलायन भइरहेका छन् ।
सरकारले खर्च गरेर इन्जिनियर, डाक्टरलगायत उच्च शिक्षामा पर्याप्त लगानी गर्छ । तर, सुविधा दिन कन्जुस्याइँ गरिरहेको छ । सरकारले जन्माउन र हुर्काउन ठूलो लगानी गर्छ ।  तर, जब प्रतिफल लिने बेलाको संकुचनले गर्दा लगानी खेर गएको छ । अमेरिका र अस्ट्रेलियालगायत विकसित मुलुकले तयारी जनशक्ति लगेका छन् । उनीहरू लगानी गर्दैनन् । हाम्रोजस्तो मुलुकमा सरकारले लगानी गरेर तयार गरेको दक्ष जनशक्ति लैजाने गर्छन् । सुविधा नभएपछि उत्साह हुँदैन । अहिले विश्वव्यापीकरणको समय भएकाले पैसामात्र हैन, व्यक्तिले आफ्नो उन्नति गर्ने वातावरण पनि खोज्छ । सुरक्षाको ग्यारेन्टी पनि खोज्छ । निर्णयमा परिपक्वता छैन र दक्ष जनशक्तिको पनि अभाव भएको अवस्था छ । नियमित काममात्र भयो तर काममा सिर्जनात्मकता आएन । पुर्खा सिर्जनशील थिए तर अहिले देखिँदैनन् । योजना, नीति कार्यक्रम धेरै बनायौं तर कार्यान्वयनमा जनशक्ति भएन । त्यसैले मावन संशाधन विकासमा लगानी हुनुपर्छ । तालिम र नियमित काम गर्ने वाावरण हुनुपर्छ । निजामतिको प्रशासनिक क्षेत्रमा आवश्यक जनशक्ति भए पनि पूर्वाधार विकासमा दक्ष जनशक्तिको अभाव छ । विकास खर्च हुन नसक्नुको कारण यिनै हुन् । हेर्नूस् न ऊर्जा मन्त्रालयलमा । यहाँ विद्युत् प्राधिकरणलाई सुपरीवेक्षण गर्ने बेलामा पनि २ जना सहसचिव थिए । आज सयौं संङ्ख्यामा निजी क्षेत्र आएको छ, क्षेत्र विस्तार भइरहेको छ तर पहिलाको जस्तै २ जना सहसचिवले मन्त्रालयको काम अघि बढाउनुपरेको छ । यस्तै अवस्थामा कसरी गुणस्तर काम हुन्छ ? सुपरीवेक्षण गर्न आवश्यक जनशक्ति नभएपछि गुणस्तरीय काम हुन सकेको छैन । यहाँ आयोजनाको काम सकिएपछि मूल्यांकन गर्नेमात्र काम भएको छ । समस्या मूल्यांकनमा हैन, सुपरीवेक्षणमा हो । अनुगमन गर्ने निकाय प्रशस्त छन् । दैनिक सुपरीवेक्षण नभएका कारण अनुगमन गर्दा कमजोरी देखियो ।
प्रधानमन्त्री अर्को साता छिमेकी चीनको भ्रमणमा जाँदै हुनुहुन्छ । ऊर्जा विकासका लागि केकस्ता योजनामा हस्ताक्षर हुने कार्यक्रम तयार भएको छ ?
ऊर्जा विकासका लागि नेपाल र चीनबीचमा संयुक्त संयन्त्र बनाउने विषयमा सम्झौता हुनेछ । त्यस्तै ऊर्जाको उत्पादन, प्रसार, वितरण र व्यापारलाई कसरी गर्ने भन्ने विषयमा छलफल हुनेछ । केही आयोजनामा सहयोग आदानप्रदान हुनेछन् । सबैभन्दा पहिला ऊर्जाको आदानप्रदान गर्नका लागि प्रसारणलाइनको निर्माणका लागि सम्झौता हुनेछ । उत्तर क्षेत्रमा बनेका आयोजनालाई खपत केन्द्रसम्म पुर्याउन प्रसारणलाइन निर्माणमा चीनको सहयोग लिने कुरा भएको छ । यस्तै तिब्बत–काठमाडौं जोड्न ४ सय केभी क्षमताको प्रसारणलाइन बनाउन, अन्तरदेशीय व्यापार, काठमाडौंको वितरण प्रणालीलाई सुदृढ गर्न १३२ केभी क्षमताको प्रसारणलाइनको निर्माण र मनोपोल जडान गर्ने विषयमा सहयोग आदानप्रदान हुनेछ । उत्पादनका लागि नेपाल–चीन सीमा भएर बग्ने अरुण नदीमा ४३४ मेगावाटको किमाङ्थाका आयोजना बनाउनका लागि चीनलाई अनुरोध गर्ने तयारी सरकारले गरेको छ ।
यसअघिका योजना कार्यान्वयन नहँदै सरकारले फेरि १० वर्षे ऊर्जा विकास योजना ल्याएको छ । यसको कार्यान्वयन हुने आधार के छ ?
यो योजना धेरैको सुझावमा बनेको हुनाले कार्यान्वयनको थप आधार तयार गरेको छ । निजी, उपभोक्ता र विद्युत् प्राधिकरणमा भएका समस्यालाई स्पष्टसँग किटान गरेर ल्याइएको छ । जिम्मेवार निकाय, समयका साथै के गर्नुपर्छ ? भन्ने कुरा पनि अवधारणामा स्पष्ट तोकिएको छ । समस्यामात्र हैन, समाधानको उपाय पनि औंल्याइएको छ । जिम्मेवारी निकाय र प्रक्रिया पनि तोकिएको छ । सबैको सहयोग भयो भने लागू गर्न समस्या हुँदैन । कार्यान्वयनमा अवश्य केही समस्याहरू छन् । अन्तरमन्त्रालय समन्वयको अभाव छ । योपटक ऊर्जामन्त्रीको संयोजकत्वमा सबै मन्त्रालयका सचिव सदस्य रहने गरी एक कार्यदल पनि गठन भएको छ । समस्या केन्द्रमा मात्रै छैन, आयोजनाको कार्य क्षेत्रमा पनि भएकाले प्रमुख जिल्ला अधिकारीको संयोजकत्वमा समिति अर्को स्थानीय समिति गठन गरेका छौं । केन्द्रले कार्यक्षेत्रलाई निर्देशन दिएर सकारात्मक परिणाम निकाल्नेछ । त्यसैले यो अवधारणा कार्यान्वयन हुने देखिन्छ । सम्बन्धित निकायले सहयोग गरे कार्यान्वयन हुन्छ ।
विद्युत् प्राधिकरणले आवश्यकताअनुसारमात्र बिजुली खरिद गर्ने प्रावधानलाई निरन्तरता दिएको भन्ने निजी क्षेत्रको गुनासो छ । यसलाई कसरी सम्बोधन गर्दै हुनुहुन्छ ?
यसलाई त्यसरी हेर्नु हुँदैन । आजको मितिमा निजी क्षेत्रबाट ७४ मेगावाटमात्र बिजुली उत्पादन भइरहेको छ । हामीले २२ सय मेगावाटको विद्युत् खरिद–बिक्री सम्झौता (पीपीए) भएको मात्र कुरा गर्छौं । कतिपय आयोजना बनाएका छैनौं । दस वर्ष ऊर्जा विकास अवधारणापत्रमा तत्कालका लागि नदीको बहावमा आधारित आयोजनाबाट ३ हजार मेगावाट उत्पादन गर्ने भनेको हो । जति आयोजना आए पनि पीपीए गर्न सक्छौं । ऊर्जाको माग बढेमा पीपीए जति पनि हुन्छ । जलाशययुक्त आयोजनाको क्षमता ५ प्रतिशत घटाएर नदीको बहावमा आधारित आयोजना पनि दिन सकिन्छ । निजी क्षेत्र आत्तिनुपर्ने अवस्था छैन ।
यो वर्ष विद्युत् भार कटौती (लोडसेडिङ) बढेर दैनिक १३ घण्टासम्म पुगेको छ । घटाउन कस्तो तयारी भइरहेको छ ?
यो वर्ष कुलेखानीको जलाशय भरिएन । फेरि यही बेला खाना पकाउन ग्यास आपूर्ति हुन सकेन । ग्यासको माग बिजुलीबाट पूरा गर्न कुलेखानी अलि बढी समय चलाउनुपर्ने अवस्था आयो । हामीसँग सुख्खायाम अझै बाँकी रहेकाले रणनीतिक रूपमा कुलेखानीको पानी केही सञ्चय गर्नुपर्ने अवस्था छ । त्यसकारण तुरुन्त लोडसेडिङ घटाउन नसकिएको हो । भारतबाट थप बिजुली आयात नभएको भए लोडसेडिङ दैनिक १६ घण्टासम्म पुग्थ्यो । लोडसेडिङ १ घण्टा घटाएका छौं ।
आगामी वर्ष ऊर्जा आपूर्तिको अवस्था कस्तो हुनेछ ?
आगामी वर्ष लोडसेडिङ घटाएर ६ घण्टामा कायम गर्न हामी लागेका छौं । ऊर्जामा पनि भारतमै परनिर्भर हुनुपरेको भन्दै आलोचना पनि भइरहेका छन् । भारतबाट सदाकालका लागि बिजुली किन्ने हैन, छोटो अवधिका लागि हो । दीर्घकालमा ऊर्जामा आत्मनिर्भर हुने नै हो । प्रस्तावित आयोजना सम्पन्न गर्न अझै केही वर्ष लाग्छ । कुलेखानीबाहेक हामीसँग भएका सबै आयोजना नदीको बहावमा आधारित छन् । अन्धकारमा बस्ने कि भारतबाट बिजुली आयात गरेर उज्यालो बनाउने भन्ने मूल मुद्दा हो । उज्यालोतिर जाने हो भने तत्काल भारतबाट आयातको विकल्प छैन । 