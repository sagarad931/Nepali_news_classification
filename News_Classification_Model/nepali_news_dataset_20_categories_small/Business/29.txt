
डा. नारायण खड्का
नेता, नेपाली कांग्रेसडा. नारायण खड्का नेपाली कांग्रेसका केन्द्रीय सदस्य हुन् । पार्टीभित्र शालीन र विद्धान् नेताको छवि बनाएका खड्का पार्टीको तेह्रौं महाधिवेशन पार्टीका लागि ‘क्रस रोड’हुने बताउँछन् । महाधिवेशनमा नेतृत्वको सवाल प्रधान हुने र नीतिका विषयमा कम छलफल हुने गरेको भन्दै हुने आलोचनामा विमति नराख्ने खड्का अब भने महाधिवेशनमा नेतृत्व लिन चाहनेहरूको विचार, पार्टी र सरकार सञ्चालनसम्बन्धी योजनालगायतका विषयमा खुला छलफल हुनुपर्ने बताउँछन् । मधेसमा जारी आन्दोलनका सहभागी र सरकार दुवै आ–आफ्नो अडानमा नगल्ने अतिवादी प्रवृत्तिकै कारण मुलुक संकटमा परेको उनको निष्कर्ष छ । वर्तमान सरकार रहिरहे मुलुक थप समस्यामा पर्ने खतरा रहेको भन्दै उनी त्यसबारे कांग्रेसले गम्भीर समीक्षा गर्नुपर्ने धारणा राख्छन् । खड्कासँग कांग्रेसको आसन्न तेह्रौं महाधिवेशन, देशमा जारी संकट, मधेस आन्दोलनलगायतका विषयमा केन्द्रित रही कारोबारकर्मी जगन्नाथ दुलालले गरेको कुराकानी :
पार्टीको तह्रौं महाधिवेशन नजिकिँदै जाँदा कांग्रेसमा चुनावी सरगर्मी सुरु भएको छ । तपाईंले चाहिँ यो महाधिवेशनलाई कसरी लिनुभएको छ ?
यो महाधिवेशन एउटा परिवर्तित सन्दर्भमा हुन गइरहेको छ । नयाँ संविधान जारी भएको र कार्यान्वयनको प्रक्रियामा छ । तेह्रौं महाधिवेशन पार्टीका लागि ‘क्रस रोड’ हुनेछ । त्यसपछिका महाधिवेशनहरू नयाँ दिशामा जान्छन् । यसको स्वरुप र नेतृत्वको मोडालिटीहरू यसैअनुसार जान्छ भन्ने लाग्छ । नयाँ परिवेशमा हुन लागेको यो महाधिवेशनलाई मैले विगतका अधिवेशनका कतिपय कुरालाई छाडेर पार्टी अघि जान्छ भन्ने नयाँ आशाका साथ हेरेको छु ।
कांग्रेसमा महाधिवेशनमा नेतृत्वबारे मात्रै बढी चर्चा हुन्छ तर नीतिका विषयमा खासै छलफल हुँदैन भनेर आलोचना हुने गरेको छ । यसपटक पनि परिस्थिति भिन्न हुने देखिएन नि !
हो, तपाईंले ठीक भन्नुभयो । मैले पार्टीका साथीहरूसँग पनि कुरा गर्ने गरेको छु । पार्टीको आफ्नो नीति, कार्यक्रम त हुन्छ नै । नेतृत्व लिन खोज्नेहरूको व्यक्तिगत घोषणापत्रचाहिँ के हो त ! किन उहाँलाई नै नेतृत्वमा छान्ने ? नेतृत्व कसरी हाँक्छु भन्ने योजना छ उहाँमा ? यी सबै कुरा महाधिवेशन प्रतिनिधिहरूलाई प्रस्टसँग राख्ने एउटा कार्यक्रम राख्नुपर्छ भन्ने सोचिरहेको छु । अमेरिकामा राष्ट्रपति निर्वाचनमा पनि डिबेट हुन्छ नि ! यस्तै उम्मेदवारहरूका धारणा राख्ने र महाधिवेशन प्रतिनिधिहरूले त्यसलाई सुन्ने व्यवस्था गर्नुपर्छ भन्नेमा म छु ।
महासमिति बैठक सक्यो, कार्यकर्तालाई झोला बोकायो, पठायो गरेर हुँदैन । ठूल्ठूला फोटा भएका पोस्टर बाँडेकै आधारमा मात्र चुनाव लड्ने हो कि वा कसरी पार्टी हाँक्ने, अहिले आइपरेका चुनौतीको कसरी सामना गर्छु भन्नेछ त्यसबारे प्रस्ट विचार सुनेर त्यसका आधारमा महाधिवेशन प्रतिनिधिले नेतृत्व छान्नुपर्छ भन्ने हो । यसो नगरी नेतृत्व परिवर्तनमात्र हुँदा तात्विक अन्तर आउँदैन । त्यसकारण परम्परा धान्ने, एकपटक माथिल्लो तहमा स्थापित भएपछि उनीहरूबाहेक अरू अनुहार नदेखिने वा एउटै अनुहारले एकाधिकार जमाइरहने सोचलाई तोड्न जरुरी छ । भूकम्पले धेरै जिल्ला तहसनहस बनाएको छ । मधेस आान्दोलनले मुलुकको अर्थतन्त्र धराशयी बनाएको छ । यसबारेमा पनि पार्टीले आफ्नो धारणा तय गर्नुपर्छ । यो प्रखर मुद्दा हो र यसमा महाधिवेशनमा बृहत् छलफल हुनुपर्छ ।
बाह्रौं महाधिवेशनबाट निर्वाचित कार्यसमितिमाथि भ्रातृसंस्थाको महाधिवेशन गर्न नसकेको, विभागहरूलाई पूर्णता दिन नसकेको, सबैको भावना समेट्न नसकेका कारण नेतृत्व असक्षम भयो भन्नेहरू पनि छन् । तपाईंलाई के लाग्छ ?
नेतृत्वपंक्ति जसरी अगाडि बढ्नुपथ्र्यो त्यो गतिमा जान सकेन । त्यहाँभित्र आफ्नै चुनौती थिए होलान् । पार्टी सभापति प्रधानमन्त्री बन्नुभयो । त्यसकारण पनि उहाँले सभापतिको भूमिकालाई न्याय गर्न सक्नुभएन कि ! बाह्रौं महाधिवेशनपछि समग्रमा पार्टी जसरी अघि बढ्नुपथ्र्यो त्यो भएन । पार्टी जमेर बस्यो, गतिशील हुन सकेन । पार्टीका भ्रातृसंस्थाहरू पनि चलायमान हुन सकेनन् । त्यसले गर्दा पार्टीमा केही निराशाहरू पनि छन् । अब आउने नेतृत्वले यसलाई चिरफार गरेर अघि बढ्न सक्नुपर्छ ।
सभापतिमा अहिले पनि सभापति सुशील कोइराला र वरिष्ठ नेता शेरबहादुर देउवाकै नाम चर्चामा छ । उहाँहरूमध्ये एक वा भागबण्डा तोड्छु भन्दै देश दोडाहामा रहेका उपसभापति रामचन्द्र पौडेल जो सभापति बने पनि जमेको संगठनलाई गतिशील बनाउनुहोला भन्नेमा आशंका गर्नेहरू पनि छन् नि !
रामको ठाउँमा श्याम आउँदा बेग्लै होला कि भन्ने फरक प्रसंग होला । विविध कारणवश एकले अर्कालाई दोष पनि दिन सकिएला । तर, त्यसको पनि समीक्षा हुन्छ नै । अहिले नेतृत्वमा बस्ने साथीहरूले पनि खुला समीक्षा गरेर त्यसलाई आत्मसात् गर्नुपर्छ । कमजोरी स्वीकार्नुपर्छ । फेरि नेतृत्व लिन्छु भन्ने छ भने विगतको कमजोरीलाई हटाएर अघि बढ्न सक्छु भन्ने विश्वास जगाउनुपर्छ ।
महाधिवेशन प्रतिनिधि धेरै खारिएका नभए पनि तेह्रौं महाधिवेशनमा पुग्दा धेरै पढेलेखेका, बुझेका युवा आउँछन् । उनीहरूले त्यसको मूल्यांकन गर्ने नै छन् । वास्तविकता के थियो त्यसलाई बाहिर ल्याउनुपर्छ । जो नेता उठ्नुहुन्छ, उहाँले यथार्थ पिक्चर राख्नुपर्छ । अहिलेकै साथीहरू उठ्नुहुन्छ भने उहाँहरूले राम्रोलाई राम्रो, गर्न नसकिएकालाई सकिएन भनेर यथार्थ कुरा राख्नुपर्छ । कहिलेकाहीँ आरोह–अवरोह आउँछन्, त्यसलाई छिचोलेर अघि लैजान सक्ने साथीहरूले नेतृत्व हाँकेर अघि लैजानेछन् ।
विगतको संस्थापन र प्रजातान्त्रिक भनिने समूह गुटगत रूपमै देश दौडाहामा छ । दोस्रो पुस्तामा गुटबन्दीलाई चिर्दै अघि बढ्ने साहस नदेखिँदा पहिलो पुस्तालाई गाली गर्ने (गर्न सकेनन् भन्ने) भन्दा बढी क्षमता रहेनछ भन्ने कुरालाई पुष्टि गरेन र !
हिजो पार्टी विभाजित भएर कांग्रेस (प्रजातान्त्रिक) हुँदा हामीले एकताका लागि पहल ग¥यौं । त्यतिबेला शेरबहादुरजीका मानिसहरले हामीलाई गाली पनि गरे । बल्ल–बल्ल पार्टी एक भयो । एकताका लागि ६०÷४० को आधार बनाइयो । हामीले त्यतिबेला कुनै ब्राकेटभित्रको कांग्रेस बन्दिन भन्ने सोचेका थियौं । त्यही सोचेर पार्टी एकीकरणका लागि हाम्रो प्रयास थियो । त्यसको मूल्यांकन साथीभाइले गर्नुभएको पनि छ । तर, अहिले पार्टी एकीकरण गर्दा भागबण्डाको जुन प्रणाली बन्यो त्यही नै संस्थागत भएर आयो । त्यो भित्रका गुटका मान्छेमा नं. १ को भइएन भने हामी हराउँछौं भन्ने सोचको विकास भयो । नयाँ मानिसले नेतृत्वका लागि आँट गरे पनि गुटको राजनीति र गुटमा विश्वास नगरे सफल भइन्न कि भन्ने छ । गुट जमाएर बसेकाहरूलाई चिरफार गर्न सकिएन । समकालीन साथीहरूले पनि त्यसलाई चिर्न सक्नुभएन । पौडेलजीले पनि त्यसलाई चिर्न सक्नुभएन । कांग्रेसलाई एउटा सग्लो कांग्रेस नबनाउँदासम्म गुटमा नलाग्नेहरूलाई नेतृत्वमा आउन नसक्ने अवस्था छ । गुटको अन्त्यपछि सबैले प्रतिस्पर्धा गर्नसक्ने वातावरण बन्छ । त्यसकारण यो महाधिवेशनमा हाम्रो प्रयास कांग्रेसमा गुट छैन भन्ने सन्देश दिनका लागि हुनेछ । त्यसबारेमा साथीहरूसँग सल्लाह गरेर अघि बढ्नेछु ।
प्रसंग बदलौं । संविधान जारी भएपछि त्यसमा असन्तुष्टि जनाउँदै मधेसमा ४ महिनादेखि लगातार आन्दोलन भइरहेको छ । संविधान जारी गर्दा हतार गरिएछ भन्ने महसुस गर्नुभएको छ ?
संविधान घोषणापछि मधेस आन्दोलन यो गतिमा जाला भनेर कसैले सोचेकै थिएन । संविधान जारी गर्नुपर्छ भन्ने पार्टीमा पनि मधेसका नेताहरू छन् । मधेसबाटै चुनाव जितेर आएका छन् । जति पनि मधेसी मोर्चामा आबद्ध दल छन् उनीहरूले जनताको बलियो जनमत प्राप्त गरेका थिएनन् । त्यसैले पनि केही कम आँक्ने काम भयो । यो बढ्दै जान सक्छ भनेर यसका विविध आयामहरूलाई हेरिएन । अहिले जटिल अवस्थामा पुगेको छ । मधेस आन्दोलनका कारण देशले भूकम्पमा भन्दा बढी क्षति बेहोरेको छ । यस्तो बेलामा कूटनीतिक शब्दमात्र प्रयोग गर्नुको अर्थ छैन । लचिलो हुनुनुपर्छ, उचित माग पुरा गर्नुपर्छ भनेरमात्र हुँदैन । उनीहरूसँग टेबलमा बसेर टुंग्याउनुपर्छ । मधेसमात्रको प्रदेश हुनुपर्छ भन्नु र उनीहरूको माग हुँदै हुँदेन भन्नु दुवै अतिवाद हो । प्रदेशको संरचना बन्दा पनि प्रजातान्त्रिक पद्धतिबाटै चल्ने हो । प्रदेशमा पनि कांग्रेस रहन्छ । त्यहाँ मुख्य मन्त्री, विधायक कांग्रेसकै जिताउनुपर्छ भनेर सोच्ने र अरू सबै पार्टीले यसैगरी सोच्ने हो भने त भूगोल, सीमामा कठोर भएर बसिरहन आवश्यक छैन । प्रदेश निर्माण हुँदा त्यहाँ आफू कमजोर हुन्छु भनेर सोचेको भए कहीँ पनि प्रदेश बन्दैनथ्यो । त्यसकारण प्रजातान्त्रिक पद्धतिबाट चल्ने कुरामा हामीले केही लचक हुनैपर्छ ।
त्यसो भए कांग्रेसको धारणा सीमांकन संसोधन गर्न तयार हुनुपर्छ भन्ने हो ?
त्यसै पनि मधेस पहाडबिना सम्पन्न हुनैसक्दैन । पहाडलाई पनि मधेसको सहारा चाहिन्छ । कुनै पनि राजनीतिक प्रदेश भन्नु या अधिकार भन्नु विकास नै हो । विकासको सम्भावनासमेत खुम्चाउनेखालको प्रदेश, खाली भावनामा मात्रै बहकिनेखालको प्रदेश बनाउनुपर्ने कुरा उपयुक्त हुँदैन । मधेसमा भएका अहिलेका २ वटा प्रदेशमा पनि पहाडको जलस्रोत, जडिबुटी, पर्यटन, हावापानी, ऊर्जा, वनजंगल छ । तराईको उर्वर भूमि हाम्रो देशको आर्थिक शक्ति हुन्, जुन कुरा भूगोलले मिलाइदिएको छ । एउटा समतल भूभागमा बस्ने, बेग्लै संस्कृति मनाउने र छुट्टै भाषा बोल्ने मानिसको मात्रै हुनुपर्छ भन्ने पुरानो भइसक्यो । पहिचानको मुद्दा भूगोलले मात्रै बोक्न सक्दैन, त्यसकारण पनि उहाँहरूको माग एक्सट्रिम हो जस्तो लाग्छ । जस्तो कि अब झापा, मोरङ, सुनसरीलाई एउटा बेग्लै बृहत्तर उपप्रदेश बनाई दिनलाई के अफ्ठेरो भो ! यति धेरै जनसंख्या छ, भूगोल नभए पनि जनसंख्या धेरै छ । त्यहाँ एउटा उपयुक्त संरचना पनि बन्छ । बेग्लै प्रदेश बनाइदियो भने यता पहाडसँग पनि जोडिन्छ, सुनसरी र झापा पनि पहाडसँग जोडिन्छन् । यसरी बनाउँदा त्यसको बेग्लै भौगोलिक आकार पनि बिग्रँदैन । यतातिर कैलाली, कञ्चनपुरलाई माथि केन्द्रमा राखेर केही समय हेरेर पछि उपयुक्त समयमा त्यहाँ जनमत संग्रह पनि हुन सक्छ । त्यहाँ थारू बाहुल्य छ, त्यसलाई केही समय थारू प्रदेशमा राखेर पनि हेर्न सकिन्छ । सदियौंदेखि थारूहरूको बसोबास र बढी घनत्व भएको भनेर पुरानो परिभाषामात्रैले अहिलेको नयाँ कुरालाई मेल खाँदैन । यहाँ पहाडीमात्रै र मधेसी, थारू र पहाडी मिलेर बसेकाले अधिकारका कुरा आएका हुन् । अधिकार त के छ भने पार्टीले नै ती प्रदेशहरूमा ‘ल मधेसी साथीहरू उठ्नूस् है, मुख्यमन्त्री बन्नूस्’ भन्न सक्छ । हेर्ने दृष्टिकोणको कुरा हो । नमिलेका विषय मिलाउन सकिन्छ । र, यो तत्काल त हुँदैन । त्यसका लागि नै ३ महिनाको समय भनिएको हो । तर, यी सबै परिस्थितिलाई यो सरकारले व्यवस्थापन गर्न सकिरहेको अवस्था छैन । उल्टै बिनाकारण र तर्क मनगणन्ते पाराले मन्त्रालय फुटाएर संसद्मा एउटा गहिरो प्रतिनिधित्व पनि नभएका पार्टीका नेतालाई मन्त्री बनाइएको छ । यस्तो कार्यले विकृति–विसंगतिमात्र निम्त्याउँछ ।
सरकारको विकल्प खोज्ने बेला भएको हो ?
निश्चय नै । हनिमुन भन्ने कुरा राजनीतिमा लागू हुँदैन । राम्रो काम ग¥यो भने सरकार लामो समय पनि रहन सक्छ । तर, सरकारका काम राष्ट्रको हितमा छैन र त्यसले राष्ट्रमा देखिएका समस्या समाधान गर्न सक्दैन भने कुनै पनि बेला त्यसको विकल्प खोज्नुपर्ने हुनसक्छ । कडा र बाहिर ताली खानेखालका उखान, टुक्का र गाउँखाने कथा जोडेर मान्छे हँसाएर शासन चल्दैन । यद्यपि, नेपाली कांग्रेस अहिले सरकार परिवर्तनको खेलमा लागिरहेको भने होइन । सरकारमै बसिरहेका दलहरू पनि असन्तुष्ट छन् । उनीहरू आफैं पनि दिक्क भइसके । एमालेभित्रै पनि दिक्क भइसकेका छन् । त्यसकारण सबैबाट मूल्यांकन त भइरहेको छ । र, राष्ट्रलाई धेरै ठूलो आघात पर्ने अवस्थामा पार्टीले ध्यानचाहिँ दिनुपर्छ । तर, यसैलाई मुख्य मुद्दा बनाएर अहिले नै सरकार परिवर्तन गरिहाल्ने काम पनि पार्टीले गर्दैन । आफ्नै अन्तरविरोध र सत्तासाझेदार दलहरूभित्रकै विरोधाभासका कारण यो ढल्न लागेको छ । र, जनताको नजरमा पनि अत्यन्तै अलोकप्रिय र केही कामै गर्न नसक्ने सरकारका रूपमा यसको मूल्यांकन भइरहेको छ, त्यो हिसाबले पनि यसको समय त आयो होला । तर, यतिखेर दूरदर्शी, सबैलाई लिएर हिँड्न सक्ने र संघीयतामा लचक भएर हिँड्न सक्नुपर्छ । जति कठोर बन्यो त्यसमा त्यत्तिकै मागहरू बढ्दै जान्छन् । अहिलेको आन्दोलनरत मोर्चा भोलि सरकारमा आए पनि भोलि अरूले नेतृत्व गरेर मागहरू राख्छन् । त्यो सम्भावना रहन्छ । त्यसको व्यवस्थापन जरुरी छ । व्यवस्थापनमा दुवै पक्ष कठोर बन्न हुँदैन । मधेसीहरूको पहाडै नजोड्ने भन्ने कुरा पनि गलत हो । हामीले पनि यही अन्तिम हो अब परिवर्तनै हुँदैन भन्ने कुरा पनि गर्नु हुँदैन ।
संसद्मा प्रतिपक्षको भूमिका कांग्रेसले सशक्त रूपमा निभाउन नसक्दा सरकारले आफूखुसी गर्ने छुट पायो भन्छन् नि !
हामीले कालोबजारी, मधेस आन्दोलनदेखि अहिले देखिएका अभावका विषयमा कुरा नउठाएको होइन । हाम्रो कारणबाट उसले मनपरी ग¥यो भन्ने होइन । उसलाई सरकार चलाउन पर्याप्त मेजरीटी छ । प्रतिपक्षीको तर्फबाट कांग्रेसले बोलेको भए पनि मन्त्री थप्ने काम त रोकिँदैनथ्यो । हाम्रो तर्फबाट साथीहरूले बोलिरहनुभएकै छ । तर, अब जुन ढंगबाट चलिरहेको छ, यसले समग्र देशको हित गर्दैन । 