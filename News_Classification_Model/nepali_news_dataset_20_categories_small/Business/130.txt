
﻿
शिवराज श्रेष्ठडेपुटी गभर्नर, नेपाल राष्ट्र बैंक
नेपाल राष्ट्र बैंकले चालू आर्थिक वर्षको मौद्रिक नीतिमा लिएको मूल्य वृद्धिदर ७.५ प्रतिशतमा कायम राख्ने लक्ष्यलाई विश्लेषकहरूले चुनौतीपूर्ण रहेको बताइरहेका छन् । तर, डेपुटी गभर्नर शिवराज श्रेष्ठ भने आपूर्तिमा अवरोध नहुने हो भने मुद्रास्फीतिको लक्ष्य कायम गर्न सकिने दाबी गर्छन् । 
मौद्रिक नीतिलाई तरलता व्यवस्थापनाका लागि सक्रिय पारिएको छ । यसबाट मुद्रास्फीति कायम गर्न सकिने उनको दाबी छ । मौद्रिक नीतिले सार्वजनिक गरेको वाणिज्य बैंकहरूले २ प्रतिशत प्रत्येक्ष विपन्न वर्गमा लगानी गर्नुपर्ने, लघुवित्तमा ७ प्रतिशत स्पेडदर कायम गर्ने व्यवस्थाको विरोध भए पनि यसबाट पछि नहट्ने उनले स्पष्ट पारे ।
महालेखापरीक्षकको कार्यालयमा लेखापरीक्षकबाट करियर सुरु गरेका श्रेष्ठ २०४६ सालमा सहायक निर्देशकका रूपमा राष्ट्र बैंकमा प्रवेश गरेका हुन् । उनी राष्ट्र बैंकमा २८ वर्षमा विभिन्न विभागको सहायक निर्देशक, निर्देशक हुँदै ०७२ साल चैतमा डेपुटी गभर्नरमा नियुक्त भएका हुन् । 
लन्डनबाट बिजनेस फाइनान्स र भारतबाट बैंक म्यानेजमेन्टमा एमबीए उत्तीर्ण गरेका श्रेष्ठले त्रिभुवन विश्वविद्यालयबाट अर्थशास्त्र र लेखामा स्नातकोत्तर हासिल गरेका छन् । प्रस्तुत छ उनीसँग कारोबारकर्मी यादव हुमागाईंले गरेका कुराकानी :
चालू आर्थिक वर्षको मौद्रिक नीतिमा मूल्य वृद्धिदर ७.५ प्रतिशतमा राख्ने लक्ष्य निर्धारण गरिएको छ । यो कसरी सम्भव छ ?
चालू आर्थिक वर्षको बजेटअनुसार मौद्रिक नीतिले मुद्रास्फीतिलाई ७.५ प्रतिशत राख्ने लक्ष्य लिएको छ । गएको आर्थिक वर्षको प्रवृत्तिलाई हेर्ने हो भने यो लक्ष्यभित्र मुद्रास्फीति कायम गर्नका लागि कठिन हुन्छ कि भन्ने देखिन्छ ।
तर, असम्भव भने होइन । विगतमा जस्तो आपूर्तिजन्य व्यवधान नआउने हो भने तोकिएको लक्ष्य हासिल गर्न सम्भव छ । सिर्जित मागलाई व्यवस्थित गर्न मौद्रिक नीतिलाई तरलता व्यवस्थापनाका लागि सक्रिय पारिएको छ । यसबाट मुद्रास्फीति कायम गर्न सकिन्छ ।
मौद्रिक नीतिमा बजारको ब्याजदरलाई स्थिर राख्न ब्याजदर करिडोरको व्यवस्था लागू गर्ने घोषणा गरिएको छ । यसलाई कसरी लागू गर्दै हुनुहुन्छ र बजारमा कस्तो प्रभाव पार्ला ?
केही वर्षअघि नै मौद्रिक नीतिमार्फत ब्याजदर करिडोर लागू गर्ने घोषणा गरिएको थियो । यस वर्षदेखि ब्याजदर करिडोरको व्यवस्था लागू गर्न गइरहेका छौं । बजारमा अल्पकालीन ब्याजदरमा छिटोछिटो परिवर्तन हुने भएकाले स्थिरता कायम गर्नका लागि यो व्यवस्था लागू गर्न लागेका हौं ।
बैंक दरमा उपलब्ध हुने स्थायी तरलता सुविधाले माथिल्लो सिलिङ र दुई कार्य दिन अगाडिको भारित औसत अन्तरबैंक दरमा १० आधार विन्दु घटाएर कायम गरिने निक्षेप संकलन दरले तल्लो फ्लोरको कायम गरी ब्याजदर कोरिडोर बन्नेछ । यो कोरिडोरको बीचमा अन्तर बैंक दरलगायत अन्य अल्पकालीन ब्याजदरहरू कायम रहनेछन् ।
करिडोर लागू भएपछि बजारमा अल्पकालीन ब्याजदरमा स्थिरता कायम हुने अपेक्षा गरेका हौं । यसलाई लागू गरेपछि कार्यान्वयनको अनुभवका आधारमा आवश्यकताअनुसार परिमार्जन गर्न सकिन्छ ।
बिगत केही वर्षदेखि मौद्रिक नीतिमा लघुवित्तको पुँजी बढाउने घोषणा गरियो । तर, अहिले आएर पर सारियो । यसैका आधारमा सेयर बजारमा लघुवित्तको सेयरमा चलखेल पनि भयो ? अन्तिम समयमा पुँजी बढाउने निर्णय लिन नसक्नुको कारण के हो ?
सेयर बजार तुलनात्मक रूपले सट्टेवाज हुन्छ । जहाँ विभिन्न किसिमका अपेक्षा गरिरहेको हुन्छ । बजार हल्लामा पनि सेयरको भाउ घट्ने र बढ्ने हुन्छ ।
तर, हामीले नीतिहरू अवलम्बन गर्दा समग्र देशलाई मध्यनजर राख्नुपर्ने हुन्छ । अहिले वाणिज्य बैंक, विकास बैंक र वित्त कम्पनीलाई समेत तोकिएको पुँजी वृद्धि गर्न हम्मे परिरहेको अवस्थामा उपयुक्त अध्ययन बिना लघुवित्त वित्तीय संस्थाहरूको पुँजी वृद्धि गर्नु समय सान्दर्भिक नहुने ठान्यौं ।
अर्कोतर्फ वित्तीय पहुँच अभिवृद्धि गर्दै, लघु कर्जामार्फत गरिबी निवारणका टेवा पुगोस् भनेर लघुवित्तीय संस्थाहरू खोल्न प्रोत्साहन गरिरहेको अवस्थामा पुँजी वृद्धि गर्न लगाइ हाल्नु उपयुक्त हुने देखिएन । सानो स्तरमा वित्तीय कारोबार गरिरहेका संस्थाहरूको पुँजी बढाउन तत्काल उपयुक्त देखिएन ।
अहिले हाम्रो वित्तीय पहुँचको अवस्थाबारेमा इम्यापिङ विधिबाट अध्ययन गरिरहेका छौं । अध्ययन प्रतिवेदन आएपछि प्रतिवेदनमा उल्लेख भएअनुसार संस्थाहरूको मर्जर, एक्विजिसन, शाखा विस्तार, पुँजीलगायतका विषयमा स्पष्ट नीति लिइनेछ । त्यसैले अहिले नयाँ लघुवित्तका लागि आवेदन लिन पनि बन्द गरेका छौं ।
बैंकहरूको संख्या घटाउनका लागि पुँजी बढाउने नीति लिइयो । साना संस्था घट्दै गए पनि ठूला बैंकहरू त नघट्ने भए नि !
बैंकहरूको संख्या घटाउनभन्दा पनि समग्र बैंकिङ क्षेत्रको सुदृढीकरणका लागि पुँजी वृद्धिको नीति लिइएको हो । धेरै उपायमध्ये मर्जर र प्राप्तिमार्फत पनि पुँजी बढाउन सकिने हो । यो क्रम जारी पनि छ । बैंक तथा वित्तीय संस्थाको संख्या घट्दै गएको छ ।
तर, धेरै घट्नु पनि प्रतिस्पर्धात्मक वातावरणका लागि समेत उपयुक्त होइन । ठूला बैंकहरूले अन्य उपायबाट पुँजी बढाएर सञ्चालनमा रहन्छ भने त्यसलाई राम्रै मान्नुपर्छ । कमजोर र साना संस्थाले वित्तीय स्थायित्वमा जोखिम सिर्जना गर्ने सम्भावना पनि रहने भएकाले साना संस्था गाभिएर ठूला बैंक बन्नुलाई सकारात्मक रूपमा लिन सकिन्छ ।
मर्जका लागि सम्झौता गर्ने, बार्गेनिङ गर्नेलगायतका अव्यावसायिक गतिविधि पनि बजारमा भइरहेका छन् । यसलाई केन्द्रीय बैंकले कसरी हेरिरहेको छ ?
बजार अर्थतन्त्रमा बजार कै प्रक्रियाअन्तर्गत मर्जर हुने हुँदा केही बार्गेनिङलाई अनौठो मान्नुपर्ने देखिँदैन । बैंक तथा वित्तीय संस्थामा विभिन्न खालका सेयरधनी, संस्थापक र लगानीकर्ता भएको अवस्थामा उनीहरूबीच मर्जरको प्रक्रियामा केही जटिलता उत्पन्न हुनु स्वाभाविक हो ।
तर, तोकिएको समयमा बढाउन लगाइएको चुक्ता पुँजी पु¥याउनुपर्छ । यसका लागि नेपाल राष्ट्र बैंकले नजिकबाट नियाली रहेको छ । बैंकका सेयरधनीहरूले दीर्घकालीन हितलाई ध्यानमा दिएर मर्जरको प्रक्रिया अघि बढाउनुपर्छ ।
ग्रामीण क्षेत्रमा वित्तीय पहुँच पु¥याउन खुलेका साना संस्था मर्जर भई ठूला संस्थामा गाभिँदा गाउँका सर्वसाधारण वित्तीय सेवाबाट बञ्चित हुन्छन् भन्ने गुनासो पनि सुनिन्छ नि !
वित्तीय संस्था मर्ज भए पनि शाखा विस्तार रोकिएको छैन । मर्जरले गर्दा सवल बैंक तथा वित्तीय संस्थाका शाखाको उपस्थिति बढेको छ । जसले दिगो रूपमा वित्तीय सेवा दिन सक्ने भएका छन् । तसर्थ, वित्तीय विस्तार रोकिएको छैन । यसबाट ग्रामीण क्षेत्रमा झन् सर्वसुलभ र स्तरीय सेवा पाउने अपेक्षा गर्न सकिन्छ ।
यसबाहेक वित्तीय पहुँच बढाउनका लागि राष्ट्र बैंकले यथेष्ट नीतिगत व्यवस्था पनि गरेको छ । साथै ग्रामीण क्षेत्रमा सेवा विस्तारका लागि उत्साहित गर्नका लागि विभिन्न सुविधा प्रदान गरेको छ । तसर्थ, मर्जरका कारण वित्तीय पहँुचमा संकुचन आउँदैन ।
अझै पनि ६० प्रतिशत जनता बैंकिङ पहुँचमा छैनन् । पहुँच बढाउन केन्द्रीय बैंकले के गर्दैछ ?
वित्तीय पहुँच बढाउनका लागि नेपाल राष्ट्र बैंकले विभिन्न नीतिगत व्यवस्था गरेको छ । अहिलेसम्म लघुवित्त वित्तीय संस्थाहरू खोल्न दिने काम गरिरहेको छ । २०७३ असार मसान्तसम्म ४२ वटा लघुवित्त वित्तीय संस्था सञ्चालनमा छन् । झन्डै त्यसको तेब्बर संख्यामा इजाजतको पखाईमा बसेका छन् ।
चालू वर्षको मौद्रिक नीतिमा अन्य क्षेत्रलाई निवेदन लिन बन्द गरे पनि वित्तीय सेवाको पहुँच कम रहेका ९ वटा जिल्ला (मनाङ, जुम्ला, कालिकोट, मुगु, डोल्पा, जाजरकोट, बझाङ, बाजुरा, र दार्चुला) मा कार्यक्षेत्र रहने गरी लघुवित्त संस्था स्थापनाको इजाजत दिने प्रक्रिया भने यथावत राखेका छौं ।
बैंक तथा वित्तीय संस्थालाई सहरी क्षेत्रमा शाखा खोल्नका लागि अनिवार्य रूपमा ग्रामीण क्षेत्रमा शाखा खोल्नुपर्ने व्यवस्था कायम छ ।
राष्ट्र बैंकले वित्तीय पहुँच नपुगेको क्षेत्रमा शाखा खोल्न बैंक तथा वित्तीय संस्थालाई बिना ब्याजमा कर्जा सहुलियत प्रदान पनि गर्दै आएको छ । महानगरपालिका, उपमहानगरपालिका र नगरपालिका (केन्द्र) बाहेक अन्यत्र शाखा विस्तार गर्ने स्वीकृति लिनु नपर्ने व्यवस्थाले समेत शाखा विस्तारमा सहजता आई वित्तीय पहुँच बढ्ने देखिन्छ ।
राष्ट्र बैंकले लिएका यी नीतिबाट विस्तारै वित्तीय पहुँच बढ्दै गएको छ । योसँगै वित्तीय साक्षरताका कार्यक्रम पनि अघि बढाउँदैछौं । यसबाट सर्वसाधारणमा बैंकिङ पहुँच बढ्छ ।
नेपाली बैंकिङ क्षेत्र अझै अचल सम्पत्ति धितो लिएर ऋण दिने परम्परागत प्रणालीमै अल्झिएको छ । बैंकिङ सेवालाई आधुनिकीकरण गर्न के कस्ता काम हुँदैछन् ?
तथ्यांक हेर्ने हो भने अझै पनि अचल सम्पत्ति कै धितोमा बढी कर्जा प्रवाह भएको देखिन्छ । २०७३ जेठसम्म बैंक तथा वित्तीय संस्थाको कुल कर्जाको ६१.३ प्रतिशत कर्जा घर तथा जग्गाको धितोमा मात्र गएको छ । यसले गर्दा अचल सम्पत्ति नहुनेले सहज कर्जा पाउन नसकेको स्थिति छ ।
यसलाई आधुनिकीकरण गर्ने चुनौती हामी सामु छ । राष्ट्र बैंकले परियोजनामा आधारित भएर कर्जा प्रवाह गर्न प्रोत्साहित गरेको छ । सरकारले सुरक्षित कारोबार ऐन २०६३ लागू गर्ने हो भने यो समस्या हट्ने थियो ।
बैंक तथा वित्तीय संस्थासम्बन्धी ऐन (बाफिया) मा अर्थ समितिले गरेको संशोधनप्रति धेरै आलोचना भएकाले संसद्बाट फिर्ता भएको छ । तर, सांसदहरूबाटै राष्ट्र बैंककै सल्लाहअनुसार संशोधन गरिएको भन्ने कुरा आएको छ । खास कुरा के हो ?
त्यस्तो होइन, राष्ट्र बैंकले आफैंले सल्लाह दिएर आफैंले विरोध गर्ने कुरा आउँदैन । समग्र वित्तीय क्षेत्रको विकास र स्थायित्वलाई ध्यान दिएर नै बाफियामा विभिन्न संशोधनको प्रावधान राखिएको हो । राष्ट्र बैंक आफ्नो अडानमा अडिग छ ।
चालू आवको मौद्रिक नीतिमा वाणिज्य बैंकहरूले विपन्न वर्गमा कुल कर्जाको २ प्रतिशत प्रत्यक्ष लगानी गर्नुपर्ने व्यवस्था गरिएको छ । तर, बैंकरहरूले लगानी गर्न सक्दैनौं भनेर विरोध गरेका छन् । कसरी कार्यान्वयन हुन्छ ?
बैंक तथा वित्तीय संस्था नाफामूलक कम्पनी भए पनि उनीहरूको सामाजिक दायित्व पनि हुन्छ । विपन्नवर्ग कर्जा कार्यक्रम गरिबी निवारणमा सहयोग पुगोस् भन्ने उद्देश्यले सञ्चालन गरिएको हो । लघुवित्त संस्थाहरूमार्फत मात्र विपन्न वर्गमा कर्जा प्रवाह गर्दा ऋणीहरूलाई महँगो ब्याजदर पर्ने गरेको गुनासो छ ।
यो अवस्थामा केही हिस्सा वाणिज्य बैंक आफैंले लगानी गर्दा कम ब्याजदरमा विपन्न वर्गले कर्जा पाउने अपेक्षा गरेर उक्त कार्यक्रम ल्याइएको हो । यो लागू गर्न नसक्ने भन्ने कुरा आउँदैन । यसलाई हामी चरणबद्ध रूपमा लागू गछौं । त्यसका लागि निर्देशिकामार्फत थप स्पष्ट हुन्छ ।
मौद्रिक नीतिमै लघुवित्तलाई ७ प्रतिशत स्प्रेड तोके पनि लागू गर्न सकिँदैन भन्ने कुरा आएको छ । यसलाई कसरी कार्यान्वयनमा लैजानुहुन्छ ?
लागू गर्न नसकिने भन्ने कुरा आउँदैन । हामीले सुपरिवेक्षण गर्दा तोकिएको स्प्रेड दर कायम भए नभएको हेर्छौं । कायम नगर्ने संस्था कारबाहीमा पर्छन् । लागतअनुसार कर्जामा ब्याजदर निर्धारण छुट दिएको अवस्था, सडक र सञ्चारको विकास भइरहेको अवस्थामा अहिले तोकिएको ७ प्रतिशतको स्प्रेड रेट बढी होइन ।
उनीहरूको कष्ट अफ फन्डमा ७ प्रतिशत जोडेर ब्याजदर कायम हुने हो । बरु ‘कस्ट अफ फन्ड’को परिभाषा गर्दा उनीहरूले सामाजिक परिचालनमा गरेको योगदानको पनि गणना गर्न सकिन्छ । यसका लागि हामीले उहाँहरूलाई सुझाव दिनुहोस् भनेका छौं ।
त्यसका आधारमा निर्देशन जारी गर्ने बेलामा छलफल गर्न सक्छौं । अहिले लघुवित्तको ब्याजदर बढी भयो भनेर सडकदेखि सदनसम्म आवाज पनि उठिरहेको छ । यसलाई कम गराउने दबाब पनि केन्द्रीय बैंकलाई छ ।
अझै एक दर्जन बैंक तथा वित्तीय संस्था समस्याग्रस्त छन् । लामो समयदेखि तिनीहरूबारे कुनै निर्णय हुन नसक्नुको कारण के हो ?
हामीले समस्याग्रस्त बैंक तथा वित्तीय संस्थालाई नजिकबाट हेरिरहेका छौं । तिनीहरूको सूक्ष्म मूल्याकंन तथा अनुगमनका लागि समस्याग्रस्त संस्था रिजोलुसन महाशाखा पनि कार्यरत छ । आवश्यकताअनुसार हामीले कदम चाल्छौ । केही संस्थाको अदालती कारबाही प्रक्रियाले गर्दा पनि थप निर्णय लिन केही समय लागेको देखिएको हो ।
राजनीतिक अस्थिरताका कारण आर्थिक वातावरण बिग्रँदै जाँदा वित्तीय क्षेत्रमा पनि जोखिम बढ्दै गएको छ । यसको सामना गर्न राष्ट्र बैंकले के तयारी गरेको छ ?
पछिल्लो अढाई दशक नेपालमा राजनीतिक अस्थिरता रहँदै आएको छ । यही अस्थिरताको अवस्थामा पनि वित्तीय क्षेत्र उत्साहजनक रूपमा विस्तार हुन सकेको छ । मेरो विचारमा नेपालको वित्तीय क्षेत्रले राजनीतिक अस्थिरतामा पनि कसरी सञ्चालित हुनुपर्छ भन्ने अनुभव गरिसकेको छ ।
नेपाल राष्ट्र बैंकले पनि राजनीतिक अस्थिरता, त्यसले सिर्जना गर्न सक्ने आर्थिक प्रभावलाई नियमित अनुगमन र विश्लेषण गरिरहेको छ । एउटा व्यावसायिक संस्थाको रूपमा परिवर्तित समयअनुसार नीतिगत निर्णय लिन राष्ट्र सक्षम छ ।
सहज हुँदै वित्तीय सेवा
नेपालले आर्थिक उदारीकरणको नीति अँगालेसँगै उल्लेख्य रूपमा विकास भएको क्षेत्रमध्ये वित्तीय क्षेत्र अग्रपंक्तिमा आउँछ । 