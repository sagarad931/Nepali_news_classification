
व्यवस्थापिका संसद्को अर्थ समितिका सभापति हुन्, सांसद प्रकाश ज्वाला । नेपाल स्रोत भएर पनि परिचालन गर्न नसक्दा विकासमा पछि परेको उनको बुझाइ छ । अहिले चर्चामा रहेको ‘फास्ट ट्रयाक’ भारतीय कम्पनीलाई दिन खोज्दा उनी नेतृत्वकै अर्थसमितिले रोकेको थियो । अहिले पुनः संसद्मा फास्ट्रयाक नेपालले बनाउन सक्दैन भन्ने प्रमुख प्रतिपक्षी दलका नेताको अभिव्यक्तिपछि विभिन्न कोणबाट टिप्पणी भइरहँदा सत्तारुढ दल एमालेकै नेतासमेत रहेका अर्थ समितिका सभापति ज्वाला राजनीतिक प्रतिबद्धता भए नेपालले बनाउन सक्ने दाबी गर्छन् । सरकारले ल्याउँदै गरेको बजेट, बहुचर्चित ‘फास्ट ट्रयाक’ र सरकारले नीति तथा कार्यक्रममार्फत घोषणा गरेको स्थानीय निकाय निर्वाचनका विषयमा केन्द्रित रही कारोबारकर्मी तीर्थराज बस्नेतले गरेको कुराकानी :
काठमाडौ–तराई फास्ट ट्रयाक नेपालले बनाउने या विदेशीलाई दिने भन्ने विवाद देखिएको छ ? यसलाई कसरी हेरिरहनुभएको छ ?
काठमाडौं–तराई–मधेस फास्ट ट्रयाकका विषयमा पहिलेदेखि नै ठूलो बहस चलिरहेको छ । यसमा यति धेरै विवाद गरिरहनुपर्छ जस्तो मलाई लाग्दैन । फास्ट ट्रयाक नेपालका लागि अत्यन्तै जरुरी योजना हो । यसले काठमाडौं र तराई–मधेस जोड्ने भएकाले लाइफलाइन जस्तै हो । हामीले फास्ट ट्रयाकसँगै निजगढ विमानस्थल पनि बनाउनुपर्छ । निजगढ विमानस्थल तराईमा र त्रिभुवन विमानस्थल काठमाडौंमा हुँदा दुई अन्तरराष्ट्रिय विमानस्थलाई जोड्न एउटा कनेक्टीभिटीको काम गर्न पनि फास्ट ट्रयाक चाहिन्छ । यो नेपालको विकासको मेरूदण्ड जस्तै हो । कुनै पनि अवस्थामा यो बनाउनुपर्छ । छिटो बनाउनुपर्छ भन्ने कुरामा कुनै विवाद छैन । अघिल्लो सरकारले गुपचुपमा र अपारदर्शी तरिकाले ग्लोबल टेण्डर नगरी इन्डियन कम्पनीलाई महंगोमा निर्माणको जिम्मा दिने निर्णय गर्दै थियो । त्यो निर्णय राष्ट्रको हितमा छैन भन्ने हिसाबले चौतर्फी कुरा आइसकेपछि हामीले अध्ययन गर्यौं । अर्थ समितिले विभिन्न बैठकमा एजेण्डा बनाएर छलफल गर्यो । अझै गहिरो अध्ययन गर्न उपसमिति बनायौं । उपसमितिले पनि सबै पक्षसँग छलफल गरेर अन्तिममा हामी के निष्कर्षमा पुग्यौं भने अपारदर्शी तरिकाले राष्ट्रको हित नहुने गरी विदेशी कम्पनीलाई दिन उपयुक्त छैन । त्यसबेला विदेशी कम्पनीलाई बनाउन दिँदा पनि महंगो पर्ने र नेपालले पनि लगानी गर्नुपर्ने भएकाले आर्थिकरूपमा ठूलो मर्का पर्ने देखियो । साथै त्यो कम्पनीले लिने टोल ट्याक्स पनि महंगो तिर्नुपर्ने भएकाले सरकारले उपयुक्त कदम चालेन भन्ने निष्कर्षमा पुगेपछि हामीले सरकारलाई फास्ट ट्रयाक निर्माणको जिम्मा भारतीय कम्पनीलाई दिनबाट रोक्नुपर्छ भनेर निर्देशन दियौं । त्यसैअनुसार निर्माणको जिम्मा भारतीय कम्पनीलाई दिने कुरा रोकियो ।
फास्ट ट्रयाकका विषयमा सर्वोच्च अदालतमा मुद्दा परेको अवस्था छ नि ?
फास्ट ट्रयाक भारतीय कम्पनीलाई दिन लागिएपछि सर्वोच्चमा मुद्दा पर्यो र सर्वोच्चले पनि अघि नबढाउ भन्यो । सरकारले उक्त कम्पनीलाई निर्माणको जिम्मा दिने निर्णय गर्न लागेको बेला सर्वोच्चले दिएको निर्णय र हामीले दिएको निर्देशनले मन्त्रिपरिषद्मा पुर्याइएको फाइल पनि रोकियो ।
अर्थतन्त्रको मेरूदण्डका रूपमा रहेको फास्ट ट्रयाक र योसँग जोडिएको निजगढ विमानस्थल नेपाल सरकारले आफ्नो नेतृत्व, लगानी र नेपाली जनताको सहभागितामा निर्माण गर्न सक्छ भनेर हामीले निर्देशन दियौं । त्यो कुरा नीति तथा कार्यक्रममा स्पष्ट ढंगबाट आयो । समितिको निर्देशनलाई सरकारले जस्ताको त्यस्तै कार्यान्वयन गरेको छ । यो निकै महत्वपूर्ण कुरा हो । प्रधानमन्त्री केपी शर्मा ओलीले संसद्मा नीति तथा कार्यक्रम माथि उठेका प्रश्नको जवाफ दिने क्रममा पनि ठोस ढंगले भन्नुभयो कि व्यवस्थापिका संसद् अर्थ समितिको निर्देशनअनुसार सरकारले आफैं निर्माण गर्ने गरी फास्ट ट्रयाकको निर्णय गरेका छौं । सरकारले नीति तथा कार्यक्रममा यो कुरा समावेश गरेपछि फेरि विभिन्न ढंगबाट कुराहरू उठ्न थालेका छन् । फास्ट ट्रयाक निर्माण गर्ने नेपालको क्षमता छैन र निर्माण गर्न सक्दैन र नबनाउने षडयन्त्र हुँदैछ भन्ने ढंगबाट फेरि हल्ला फैलाइँदैछ । यो कुरा झुट हो । हामीसँग फास्ट ट्रयाक निर्माण गर्ने पुँजी पनि छ ।
नेपालले बनाउने त भनियो तर, कसरी निर्माण गर्न सकिन्छ ?
हामीबीचमा प्रतिबद्धता हुने हो भने फास्ट ट्रयाक निर्माण गर्न सकिन्छ । हामीले गर्न सक्छौं भन्ने उदाहरण ‘अपर तामाकोशी’ जलविद्युत् आयोजना पनि हो । भूकम्पलगायतका कारणले समस्यामा परे पनि अघि त बढ्यो नि । फास्ट ट्रयाक बनाउन हामीसँग ३–४ वटा विकल्प छन् । हामी नेपालको राज्य कोषबाट विकास खर्च छुट्याउन सक्छौँ । हामीले विकास बजेटको एउटा हिस्सा त्यतातिर लगाउन सक्छौं । नेपाली जनतासँग ऋणपत्र जारी गरेर पनि फास्ट ट्रयाक निर्माण गर्न सक्छौं । त्यो ऋणपत्र खरिद गरेर जनताले सरकारलाई पैसा दिन सक्छन् । त्यसैगरी हामीले सेयर वितरण गर्न सक्छौं । रेमिट्यान्स लगानी गर्न सक्छौं । नेपालमा जुन मात्रामा रेमिट्यान्स आउँछ त्यो अनुत्पादक क्षेत्रमा खर्च भइरहेको छ । हामीले विदेशमा भएका युवालाई प्रोत्साहित गरेर भोलि मुनाफा पाउने गरी लगानी गराउन सकिन्छ । हामीसँग प्रतिबद्धताको मात्र खाँचो हो । हामीसँग सम्भावना पनि छन् । तर, काम गर्दैनौ । खालि सक्दैनौ मात्र भनेर भएन आफैंले केही गरौं भन्ने हुनुपर्छ । त्योसँगै अब आउने बजेटमा निश्चित रकम र कार्यक्रम पनि आउने छ, र फास्ट ट्रयाक नेपाल सरकारले निर्माण गर्नेछ ।
सरकाले व्यवस्थापिका संसद्मा पेश गरेको नीति तथा कार्यक्रम पास भइसकेको छ । नीति तथा कार्यक्रममा आएका कतिपय कुरा कार्यान्वयन हुने सम्भावना कम छ भनिने गरेको छ नि ?
नीति तथा कार्यक्रममा आएका कुरा महत्वाकांक्षी छन् र कार्यान्वयन गर्न गाह्रो छ भन्ने प्रश्न संसद्मा पनि उठेको छ । हाम्रोमा एउटा समस्या चाहिँ छ । हामीले निर्णय गर्छौं, तर कार्यान्वयन गर्ने कुरामा सफलता प्राप्त गर्न सक्दैनौ । नीति तथा कार्यक्रममा आएका विषय जनमुखी र परिवर्तनकारी छन् । संविधानको भावनालाई सम्बोधन गरेका छन् । प्रतिपक्षले समेत नीति तथा कार्यक्रममा आएका कुरा चाहिँ राम्रा छन् तर कार्यान्वयन हुन सक्दैन भन्ने शंका व्यक्त गरेको छ । त्यसको जवाफ हामीले कार्यान्वयन गरेर दिनुपर्छ । कार्यान्वयन भन्ने चिज बोल्ने बित्तिकै हुने होइन । कार्यान्वयनमा समस्या आउने भनेको विकास बजेट खर्च गर्न नसकेर हो । बजेट खर्च गर्ने सम्बन्धमा कानुनी समस्याहरू छन् । सार्वजनिक खरिद ऐन संशोधन भएको छ, अब त्यसलाई पास गर्ने कुरा बाँकी छ । त्योसँग जग्गा प्राप्ति, वातावरणीय प्रभाव मूल्यांकनलगायतका कतिपय सवाल झन्झटिला छन् । अन्तरमन्त्रालय समन्वयमा पनि समस्या छन् । यी सबै कुरालाई फुकाएर कार्यान्वयनका लागि अर्जुनदृष्टि राख्नुपर्छ । नीति तथा कार्यक्रममा आएका कुरा र त्यसमा प्रतिपक्ष र सत्तापक्षले दिएका सुझावलाई सरकारले गम्भीरतापूर्वक लिनुपर्छ । नीति तथा कार्यक्रम कार्यान्वयन गर्ने भनेर आएकाले कार्यान्वयन हुनैपर्छ । नीति तथा कार्यक्रमको कडी अब बजेटमा जोड्ने हो । यसलाई सम्बोधन गर्ने भनेको बजेटले हो ।
शैक्षिक प्रमाणपत्रका आधारमा ऋण दिने कुरा नीति तथा कार्यक्रममा समावेश भए पनि कतिपय बैंकरहरूले प्रमाणपत्रका आधारमा ऋण दिन मिल्दैन पनि भनिरहेका छन् नि ?
नीति तथा कार्यक्रममा शैक्षिक प्रमाणपत्रका आधारमा ऋण दिने कुरा आयो । अब ऋण लिन गइहालौ भन्ने होइन । बैंकरहरूले यसका लागि नियम कानुन नभएकाले दिन मिल्दैन भनेका हुन् । त्यो कुरा त हामीलाई पनि थाहा छ । नीति त भर्खर आयो । नीति कार्यान्वयनका लागि ऐन, कानुन, कार्यविधि सबै कुरा बन्ला नि त । नीति आयो अझै बजेटमा ठोस ढंगले आउला र आवश्यक नियम, कानुन ऐन बन्छन् । त्यसअनुसार ऋण दिने कुरा होला । ऋण दिँदा पनि अन्धाधुन्दा दिने कुरा पनि होइन । योजना बनाएर, व्यवसाय गर्ने विश्वास दिलाएर, त्यो रकम उठ्ने गरी दिइने कुरा होला । त्यसमा अहिले नै आत्तिनुपर्ने कुरा छैन । यसमा सरकारले गर्नुपर्ने काम धेरै बाँकी छ । सरकारले कानुनी प्रक्रियागत काम सकेर नै यो कार्यान्वयनको चरणमा जान्छ ।
सरकार बजेट ल्याउने अन्तिम तयारीमा छ । अर्थ समितिले बजेटका विषयमा कस्तो निर्देशन (सुझाव) दिएको छ ?
अब आउने बजेटमा हामीले दुई खालका सुझाव दिएका छौं । नीतिका सवालमा सरकारले अग्रगामी नीति अघि सार्नुपर्छ । अर्कोतिर आयोजनागत सुझावहरू पनि हामीले दिएका छौं । हाम्रो जोड केमा छ भने नीति तथा कार्यक्रममा बोलिएका विषयलाई बजेटमा मूर्तता दिनेगरी जानुपर्छ । हामीले ‘आफ्नो गाऊँ आफैं बनाऔं’ भन्ने कार्यक्रम ल्याउनुपर्छ भन्यांै । यो कार्यक्रम मात्रै ल्याएर भएन । त्यो कार्यक्रम कार्यान्वयनका लागि कम्तीमा प्रत्येक गाविसमा ५० लाख दिनुपर्यो । ‘आफ्नो गाउँ आफैं बनाऊँ’ भन्ने कार्यक्रम चाहिँ नीति तथा कार्यक्रममा आयो । त्यसको कार्यान्वयनका लागि ५० लाख रुपैयाँ छुट्याउने कुरा बजेटमा बोल्नुपर्यो । त्यस्तै निर्वाचन क्षेत्र पूर्वाधार विकास कार्यक्रममा रकम बढाउने भनेर नीति तथा कार्यक्रममा बोलियो । कति रकम बढाउने भन्ने कुरा बजेटमा बोल्नुपर्यो । अहिले डेढ करोड छ भने त्यसलाई ५ करोड पुर्याउनु पर्यो भन्ने हाम्रो जोड हो । यो कार्यक्रम सबै निर्वाचन क्षेत्रको सन्तुलित विकास लागि आएको कार्यक्रम भएको हुनाले यसमा बजेट बढाउने कुरा आएको हो । योसँग हामीले सरकारलाई विदेशिएका जनशक्तिलाई नेपालमै रोक्ने खालका नीति ल्याउन भनेका छौं । त्यसका लागि सरकारले नीति तथा कार्यक्रममा शैक्षिक प्रमाणपत्र धितो राखेर लोन दिने कुरा ल्याएको छ । त्यो कुरा हामीलाई सुझाव आएको थियो । हामीले सरकारलाई सुझाव दिएका हांै । त्यस्तै कृषकलाई सस्तो व्याजमा ऋण दिने कुरा छ । स्थानीय उत्पादनमा प्राथमिकता दिने, किसानले उत्पादन गरेका सामान सरकाले खरिद गरिदिएर बजारको व्यवस्था गर्नेलगायतका विषयमा हामीले सरकरलाई सुझाव दिएका छांै । युवालाई रोजगारीमा लगाउने हिसाबले सरकारले बजेट ल्याउनुपर्छ । अयोजनागत कुरा गर्दा नेपालका लागि कुन आयोजना महत्वपूर्ण छन् त्यस्ता आयोजनालाई प्राथमिकतामा राख्नुपर्छ । जस्तो मध्यपहाडी लोकमार्ग, हुलाकी मार्गलगायतका बाटो, बुढीगण्डकी, अरुण, अपरकर्णालीलगायतका जलविद्युत् अयोजना, विमानस्थल निर्माणका आयोजना यति वर्षमा निर्माण सम्पन्न गर्ने गरी अघि बढ्ने र त्यसैअनुसार बजेट व्यवस्था गर्न निर्देशन दिएका छौं । त्यसैगरी एक प्रदेशमा २ राष्ट्रिय गौरवका आयोजना आउनु पर्छ भनेर हामीले तोकेरै भनेका छौं ।
बजेट आउने तर कार्यान्वयन नहुने रोग छ । कार्यान्वयन नहुनुमा संसदीय समिति बाधक बन्ने गरेका छन् भन्ने आरोप पनि लगाइन्छ नि ?
यो गलत आरोप हो । कतिपय सन्दर्भमा अख्तियार, संसदीय समितिको निर्देशनकोे बहाना बनाएर बजेट खर्च नगर्ने र डराउने प्रवृत्ति छ । त्यो गलत हो । बजेट खर्च गर्नका लागि पनि अर्थ समितिले एउटा कार्यतालिका बनाएर सरकारलाई सुझाव दिएको छ । अर्थ समितिकै सुझावअनुसार प्रत्येक वर्ष जेठ १५ गते नै बजेट आउनु पर्छ भन्ने कुरा संविधानमै व्यवस्था भयो । अब कसैले दायाँ–बायाँ गर्न पाएन नि । नत्र बजेट बनाउने तयारी छैन भनेर प्रतिपक्षको अवरोधका कारण बजेट आउन ढिलाइ हुने गरेको थियो । अब यो कुरा संविधानमा लेखिसकेपछि जसरी पनि जेठ १५ गते आउने भयो । त्यसमा हामीले वर्षभरिको कार्यतालिका बनाएका छौं । वैशाख दोस्रो हप्ता पूर्वबजेट छलफल गर्ने, वैशाखको तेस्रो हप्ता नीति तथा कार्यक्रम पेश गर्ने र अन्तिम हप्तासम्म पास गर्ने कार्यतालिका हामीले बनाएका हौं । कार्यतालिकाअनुसार नै काम भइरहेको पनि छ । त्यसैगरी जेठ १५ मा बजेट ल्याउने, मसान्तसम्म बजेट पास गर्ने र बजेट पास हुने बित्तिकै अख्तियारी गएको मान्नुपर्ने स्थिति छ । अख्तियारीमा कागजी प्रक्रियालाई लिएर हुने गरेको झमेला पनि अन्त्य भएको छ । असार, साउन र भदौजस्ता वर्षायामका महिनामा आन्तरिक प्रक्रियागत कुरा टुंग्याउने, असोज–कात्तिकमा सार्वजनिक खरिदका काम गरिसक्ने र ढिलोमा मंसिरदेखि निर्माणको काम थाल्ने र जेठसम्ममा सम्पन्न गर्ने भनेर बजेट कार्यान्वयनको तालिका दिएका छौं । यो कार्यतालिकाअनुसार अघि बढे बजेट खर्च नहुने समस्या न्यून हुन्छ । वर्षभरि काम नगर्ने र आर्थिक वर्षको अन्त्यमा हतारमा सम्झौता गर्ने, बजेट निकासा गर्ने, खर्च गर्ने भएकाले र निर्माणका काम पनि गुणस्तरीय नहुने समस्याको अन्त्य हुन्छ ।
आर्थिक विकाससम्बन्धी दर्जनौं कानुन संसद्मा पेश भएर पनि पास भएका छैनन् । ती ऐन पास गर्न संसदीय समितिले दबाब दिनुपर्ने होइन ?
धेरै ऐन संसद्मा पेश भएका छन् । कतिपय संशोधनका रूपमा र कतिपय नयाँ विधेयकका रूपमा पेश भएका छन् । ती ऐनहरू समितिमा गएका छन् । अहिले हाम्रै अर्थ समितिमा पनि बैंकिङ कसुरसम्बन्धी कानुन, राष्ट्र बैंकसम्बन्धी कानुनलगायत १० वटा विधेयक छलफलमा छन् । समितिले पनि चाँडो टुंग्याएर खुला हाउसमा पठाउनुपर्छ । हामीले ४ वटा उपसमिति बनाएर यी कामलाई तीव्र गतिमा अघि बढाएका छौं । केही विधेयकको छलफल अन्तिम चरणमा पुगेका छन् । समितिमा आएका विधेयक पनि चाँडो टुंगो लगाउनुपर्यो र नआएकाहरू पनि प्रक्रिया पुर्याएर छिटो आउनुपर्छ ।
संसदीय समितिको अधिकार क्षेत्रमा विवाद देखिने गरेको छ ? के संसदीय समितिहरू सस्तो लोकप्रियतातिर दौडिन लागेका हुन् ?
