
डा. सुवर्णदास श्रेष्ठप्रमुख कार्यकारी अधिकृत, सानिमामाई हाइड्रोपावर लिमिटेड 
गैरआवासीय नेपालीद्वारा प्रवद्र्धित सानिमा समूह ३१ मेगावाट क्षमताको ३ वटा जलविद्युत् आयोजना सम्पन्न गरी ८० मेगावाटका २ आयोजना निर्माणको तयारीमा छ । स्वदेशी पुँजीबाटै आयोजना निर्माण गरेको सानिमाले नयाँ आयोजना पनि स्वदेशी लगानीबाट बनाउने योजना बनाएको छ । सानिमा हाइड्रोपावरको नेतृत्व डा. सुवर्णदाश श्रेष्ठले गरिरहेका छन् । मस्को विश्वविद्यालयबाट हाइड्रोलिक स्ट्रक्चरमा विद्यावारिधि श्रेष्ठको नेतृत्वमा ३ वटा आयोजना सम्पन्न भइसकेका छन् । थप २ आयोजना बनाउने तयारीमा जुटेका छन् उनी । स्वतन्त्र ऊर्जा उत्पादक संस्था (इपान)का निवर्तमान अध्यक्षसमेत रहेका उनी सरकारले ल्याएको ऊर्जा संकट निवारण कार्ययोजना तथा विद्युत् विकास दशक अवधारणाले निजी क्षेत्रको माग सम्बोधन गरे पनि कानुनी मान्यता नदिइएसम्म यो कार्यान्वयनमा आउन नसक्ने तक गर्छन् । प्रस्तुत छ, श्रेष्ठसँग राष्ट्रिय ऊर्जा संकट निवारण तथा विद्युत् विकास दशक अवधारणापत्र र जलविद्युत्मा लगानीको विषयमा केन्द्रित रही कारोबारकर्मी बाबुराम खड्काले गरेको कुराकानी :
सानिमा समूहले ३१ मेगावाट क्षमताका ३ आयोजना स्वदेशी लगानीबाट सम्पन्न गरिसकेको छ । नयाँ आयोजना बनाउने तयारी भइरहेको हो ?
सानिमा समूहले ३ वटा आयोजना सम्पन्न गरिसकेको कुरा सबैको जानकारीमा आइसकेकै छ । एउटा साढे २ मेगावाटको सुनकोसी साना आयोजना सिन्धुपाल्चोकको जुरे पहिरोका साथै विनाशकारी भूकम्पले गर्दा अप्ठेरो अवस्थामा रहेकोमा यसलाई पुनर्निर्माण गरेर पुस २० गतेदेखि सञ्चालनमा ल्याएका छौं । त्यसपछि २२ मेगावाटको माई र ७ मेगावाटको माइक्यासकेड आयोजना सम्पन्न भइसकेका छन् । हाम्रो समूहले ५४ मेगावाटको मध्यतमोर र २८ मेगावाटको तल्लोलिखु आयोजना तत्काल अघि बढाउने तयारी गरेको छ । २ आयोजनाको वातावरणीय प्रभाव मूल्यांकन, विद्युत् जडान सम्झौता पनि भइसकेको छ । अब विद्युत् उत्पादन अनुमतिपत्र (लाइसेन्स) र विद्युत् खरिदबिक्री सम्झौता (पीपीए) हुन बाँकी छ । लाइसेन्स र पीपीए हुनासाथ हामी आयोजनाको काम अघि बढाउँछौं । सानिमा समूहले चाँडै अघि बढाउने आयोजना यिनै हुन् । हामीले दोलखामा ६२ मेगावाटको जुमखोला आयोजना पनि अघि बढाएका छौं । पहिला मध्यतमोर र लिखुलाई अघि बढाउने तयारी छ । विस्तारै अन्य आयोजना पनि अघि बढाइनेछ ।
जलविद्युत् आयोजनामा लगानी जुटाउने कार्य चुनौतीपूर्ण देखिएको छ । २ आयोजनाका लागि तपाईंहरूले कसरी लगानी व्यवस्थापन गर्दै हुनुहुन्छ ?
दुवै आयोजनामा स्वपुँजी र कर्जा लगानीको समस्या छैन । हामी सानिमासँग आबद्ध लगानीकर्ताबाट स्वपुँजी जुटाउने तयारीमा छौं । ८० मेगावाट क्षमताका २ आयोजना अघि बढाउन स्वदेशभित्रै ऋण व्यवस्थापन गर्ने तयारी छ । यस विषयमा बैंकसँग पनि समझदारी भइसकेको छ । त्यसले गर्दा २ आयोजनालाई लगानीको समस्या छैन । आयोजना प्रभावित र सर्वसाधारणलाई पनि लगानी गर्न दिनेछौ । नेपालमा पुँजीको समस्या छैन । विद्युत् प्राधिकरणअन्र्तगत ७२६ मेगावाटका ५ आयोजना र निजी क्षेत्रका गरी करिब १ हजार १०० मेगावाट क्षमताका आयोजना स्वदेशी पुँजीबाट निर्माण भइरहेका छन् । अहिले बजारमा पर्याप्त तरलता रहेको हुँदा आयोजनामा लगानीको समस्या देखिँदैन । आयोजना सम्पन्न भएर जब लगानी बैंकमा फिर्ता आउन थाल्छ फेरि आयोजना बनाउन लगानी जुटाउन सहज हुन्छ । यो एउटा चक्र हो । आयोजनामा लगानी एकैपटक नचाहिने भएकाले पैसाको समस्या भएजस्तो लाग्दैन मलाई ।
तपाईंहरूले सुनकोसी साना आयोजना पुनर्निर्माण गरेर सञ्चालनमा ल्याउनुभएको छ, यसबाट थप दायित्व कति बढेको छ ?
आयोजना पुनर्निर्माण गर्न सानिमाले २८ करोड रुपैयाँ लगानी गरेको छ । कर्जा चुक्ता हुने बेला जुरे पहिरोले आयोजनामा क्षति पुर्यायो । त्यसमाथि भूकम्पले पनि क्षति पुर्याएपछि आयोजना निर्माणमा थप लगानी गर्नुपरेको छ । यो आयोजना फेरि कर्जामा गएको छ ।
के यो आयोजनाको सेयर सर्वसाधारणमा जारी गर्दै हुनुहुन्छ ?
आयोजना ऋणमा रहेका कारण सकारात्मक सूचक आएपछि सर्वसाधारणमा सेयर जारी गर्ने कुरा पनि भइरहेको छ ।
सरकारले ऊर्जा संकट समाधानका लागि १० वर्षे अवधारणा ल्याएको छ । यसअघि पनि ऊर्जा संकट समाधान गर्न योजना बनेकै हो, यसपटकको अवधारणा कार्यान्वयन हुनेमा तपाईं कत्तिको विश्वस्त हुनुहुन्छ ?
विगतमा पनि ऊर्जा संकट निवारण कार्ययोजना आएकै हो । यो अवधारणा विगतभन्दा फरक छ । अवधारणामा विद्युत् विकासको दशक आएको छ । पहिले योजना मात्र आयो तर लक्षित कार्यक्रम आएन । अवधि तोकेर पनि कार्ययोजना आउन सकेन । अहिले समय तोकेर ठोस योजना ल्याइएको छ । यो ऊर्जा संकट निवारण अवधारणामा वन, वातावरण, जग्गा अधिग्रहण, पीपीए र लगानीका अतिरिक्त अन्तरमन्त्रालय समन्वयलाई पनि समेटी समय तोकिएको छ । मन्त्रिपरिषद्बाट पारित भएको यो अवधारणापत्रले कानुनी मान्यता राख्दैन । कानुनी मान्यताका लागि ६ महिनाभित्र यसलाई व्यवस्थापिका–संसद्बाट पास गर्ने अनि त्यसपछि ऐनका रूपमा ल्याउने व्यवस्था छ ।
३ महिनामा समन्वय समिति बढाउने, भूमिसुधार हदबन्दी हटाउनेजस्ता कुरालाई सम्बोधन गरेर अवधारणापत्र आएको छ । त्यसकारण यो काम अघि बढाउन यसले आधार खडा गरिदिएको छ । यसमा चुनौती पनि छ नै । मूलभूत चुनौती भनेको यसलाई कानुनी मान्यता दिन सम्बद्ध मन्त्रालयले काम गर्नुपर्छ । तोकिएको समयमा कानुनी आधार खडा गर्न विधेयक आउँछ कि आउँदैन भन्ने चुनौती छ । ऊर्जा मन्त्रालय अब आरामले बस्ने हैन कानुनी मान्यता दिन अन्य मन्त्रालयमा पहल गर्नुपर्छ । नत्र यो अवधारणापत्रका रूपमा मात्र रहन्छ । यसले कानुनी मान्यता पाउँदैन र कार्यान्वयन हुँदैन । त्यसैले कार्यान्वयनका लागि कानुनी मान्यता दिइनुपर्छ ।
यसले कानुनी मान्यता पाउनेमा तपाईं कत्तिको विश्वस्त हुनुहुन्छ ?
यसलाई कानुनी रूप दिन प्रधानमन्त्रीको नेतृत्वमा विभिन्न मन्त्रालयका अधिकारी सम्मिलित समिति राखिएको छ । यसमा स्थानीय विकास मन्त्रालय थप्न बाँकी छ । अवधारणा आएकाले कानुनी मान्यता पाउने सम्भावना देखेको छु । अन्तर मन्त्रालय समन्वय र कानुनी रूप प्रदान  गर्न ऊर्जा मन्त्रालय बढी सक्रिय हुनुपर्छ ।
ऊर्जा संकट निवारण अवधारणालाई कानुनी मान्यता दिन सरकारलाई दबाब दिनुपर्ने अवस्था हो र ?
कानुनी मान्यता नपाई अवधारणा कार्यान्वयन नहुने भएकाले निजी क्षेत्रले सरकारलाई व्यवस्थापिका–संसद्बाट विधेयकको रूपमा पारित गराउन पहल गर्नेछ । हामी यसतर्फ सकारात्मक छौं ।
अवधारणाले कानुनी मान्यता पाएपछि जलविद्युत्मा लगानी आउने सम्भावना कति छ ?
नेपालमा लगानीको समस्या हैन, समस्या लगानीमैत्री वातावरण नहुनुमा हो । यसले कानुनी मान्यता पायो भने लगानीकर्तामा विश्वासको वातावरण तयार हुन्छ । मेरो लगानी सुरक्षित हुन्छ भन्ने अनुभूति प्रवद्र्धकलाई हुन्छ अनि स्वदेशी र विदेशी लगानी जलविद्युत्मा आउँछ । लगानी हैन लगानीमैत्री वातावरण नहुनु ठूलो समस्या हो । ऊर्जा संकट निवारणसम्बन्धी अवधारणा आएपछि सबै उत्साहित भएका छन् । सबै कुरा मूल्यमा मात्र निर्धारण हुँदैन । तर, समय सबैभन्दा मुख्य कुरा हो । आयोजनाको मूल्य कति हुन्छ भन्ने निर्धारण समयले गर्छ । समयमा आयोजना सम्पन्न भए त्यसको मूल्य सस्तो हुन्छ भने ढिला आए अर्कै हुन्छ ।
१० वर्षमा १० हजार मेगावाट विद्युत् उत्पादनको मिति तोकेर अवधारणापत्र आएको छ । आर्थिक वर्ष ०७२/०७३ देखि ०८२/८३ सम्म आयोजना सम्पन्न गरे यो सहुलियत दिने भनेर उल्लेख छ । समयभित्र आयोजना बनाउँछु भन्ने जोस दिएको छ । अवधारणाले १० वर्षसम्म डलरमा पीपीए, लेउ वा देऊ मान्यतामा रहेर पीपीए, वन, वातावरण र जग्गा प्राप्ति र प्रसारणलाइनको समस्या समाधान गर्ने भनेको छ । यो अवधारणा लागू भए जलविद्युत्मा स्वदेशी तथा विदेशी लगानी आउँछ । अर्को कुरा ऊर्जा सुरक्षा नीति बन्नुपर्छ । अवधारणालाई कानुनी रूप दिनुपर्छ । आत्मनिर्भर हुन आयोजना बनाउनुपर्छ ।
सानिमा समूहले प्रस्ताव गरेका ३ आयोजना १० वर्षभित्र सम्पन्न हुन्छन् त ?
एक दशकभित्र यी आयोजना सम्पन्न हुन्छन् । हामीले लक्ष्य भेटनका लागि व्यापक तयारी गरेका छौं ।
भारतले नेपालको ऊर्जा संकट समाधान गर्न ९०० मेगावाटसम्म बिजुली दिने भनिसकेको छ । अन्य वस्तुमा हामी भारतमै निर्भर रहेको अवस्थामा बिजुलीमा पनि उताकै भर परिरहनुपर्ने अवस्था आएको हो ?
तत्कालीन अवस्थामा ऊर्जा संकट टार्न भारतबाट आयात गर्ने एउटा उपाय हो । यसलाई दीर्घकालीन रूपमा लिनु हुँदैन् र यो नीतिमा जानुहुँदैन् । भारतका प्रधानमन्त्रीले नेपालको लोडसेडिङ हटाउन केही वर्ष बिजुली दिने पछि नेपालले भारतमा बिजुली निकासी गर्नुपर्छ भनेका छन् । भारतमा बढ्दो ऊर्जा माग नेपालको बिजुलीले पूरा गर्नुपर्छ भनेर भारतीय प्रधानमन्त्रीले भनेका छन् । यो सन्दर्भलाई हामीले बिर्सनु हुँदैन । यसबीचमा हामीले ५ हजार मेगावाटका आयोजना बनाइसक्नुपर्छ । तब मात्र हामी आत्मनिर्भर हुन्छौं ।
निजी क्षेत्रको पीपीए दर कम भयो भन्ने गुनासो छ, तपाईंहरूको माग कति हो ?
हालै आएको ऊर्जा संकट निवारण अवधारणापत्रले पीपीएको विषयमा बोलेको छैन । पीपीएको विषयमा केही सहुलियत ल्याउनुपथ्र्यो । उपयुक्त खरिददर दियो भने लगानीकर्ता आउँछन् । हामीले पाउँदै आएको प्रतियुनिट ४ रुपैयाँ ८० पैसा र ८ रुपैयाँ ४० पैसाले लगानीकर्तालाई फाइदा दिँदैन । हामीले ५ वर्षअघि प्रतियुनिट ६ रुपैयाँ मागेका थियौ । ५ वर्षअघिको वित्तीय विश्लेषण आज मेल खाँदैन । भारतबाट प्रतिस्पर्धी दरमा बिजुली किन्दा पनि प्रतियुनिट साढे ५ रुपैयाँ पुगेको छ ।
प्रसारणलाइन शुल्कसमेत गर्दा भारतबाट आएको बिजुलीको भाउ ७ रुपैयाँ नाघिसकेको छ । ३५ वर्षमा आयोजना फिर्ता हुने भएपछि सरकारले लगानी गरेको पैसा कहीँ जाँदैन, आयोजनामै रहन्छ । सुख्खा र वर्षात्को समय मिलेको छैन । यसलाई परिवर्तन गरेर ६ महिना सुख्खा बनाउनुपर्छ । प्रतियुनिट औसत ६ रुपैयाँभन्दा माथि पीपीए दर भयो भने लगानीकर्तालाई यस क्षेत्रमा आउने वातावरण तयार हुन्छ । पीपीए दरमा पुनरावलोकन हुनुपर्छ ।
हामीले पछिल्लो समय आयोजनाको वित्तीय विश्लेषण गरेका छैनौ । हाम्रो माग सम्बोधन गर्न पीपीए दर न्यूनतम १८ प्रतिशत बढ्नुपर्छ ।
नेपाली बजारमा डलर मजबुत हुँदै गएको छ, यसले आयोजनामा कस्तो असर गर्ला ?
आयोजनालाई आवश्यक पर्ने हाइड्रोमेकानिकल र इलेक्ट्रोमेकानिकल तथा प्रसारणलाइन उपकरण विदेशबाट ल्याउनुपरेपछि डलरको बढ्दो भाउले असर गर्छ । आयोजनाको कुल लागतको ४० प्रतिशत रकम यस्ता उपकरण खरिदमा बिदेसिने गर्छ । उपकरण डलरमा खरिद गर्नुपर्दा यसको असर लागतमा पर्छ । डलर मजबुत भएका कारण हुने थप व्ययभार सम्बोधन गर्न सरकारले घोषणा गरेको सहुलित दिनुपर्छ ।
सरकारले घोषणा गरेको प्रतिमेगावाट ५० लाख रुपैयाँ सहुलियत के तपाईंहरूले पाउनुभयो ?
आयोजना सम्पन्न भएको लामो समय बितिसक्दा पनि हामीले सरकारले दिने भनको सहुलियत पाएका छैनौं । सहुलियत दिने प्रस्ताव ऊर्जा मन्त्रालयमार्फत अर्थमा गएको छ । आशा गरौं चाँडै प्राप्त हुन्छ होला ।
तपाईंहरू आयोजनामा किन स्वदेशी सिमेन्ट र डन्डीको प्रयोग गर्नुहुन्न ?
ठूला आयोजनालाई आवश्यक परिमाणमा समयमा स्वदेशी उद्योगले सिमेन्ट आपूर्ति गर्न सकिरहेका छैनन् । जति परिमाणमा डन्डी र सिमेन्ट आवश्यक पर्छ, त्यति उद्योगबाट सहज रूपमा आउँदैन । त्यसले गर्दा आयोजनाका लागि सिमेन्ट र डण्डी किन्न बाहिर जानुपर्छ । धेरै आयोजना निर्माणाधीन र निर्माणका चरणमा रहेकाले आवश्यक सिमेन्ट र डण्डीको माग पूरा हुने गरी नेपाली उद्योगमा लगानी बढाउन  आवश्यक छ । आयोजनालाई पूरा हुने गरी स्वदेशमा वस्तु उत्पादन हुनुपर्छ ।
अर्को कुरा मूल्यका कारण आयोजनाले नेपाली सिमेन्ट र डण्डीको प्रयोग नगरेको पनि हुन सक्छ । यहाँको प्रयोग गर्नुभन्दा सस्तो पर्ने भएपछि प्रवद्र्धकले भारतबाट पनि यस्ता वस्तुको आयात गरेको पाइएको छ । मारुती र सिभमलगायतका सिमेन्टले आयोजनाको मागअनुसार आपूर्ति गर्न सकिरहेका छैनन् । स्वदेशी उद्योगले आयोजनाले निर्धारण गरेको क्षमता र गुणस्तरमा सिमेन्ट र डण्डी उपलब्ध गराउन सक्नुपर्छ । माई आयोजना निर्माणका क्रममा हामीले पनि सिमेन्ट र डण्डीको समस्या भोग्यौ । उत्पादन कम तर खपत बढी भएपछि सिमेन्ट र डण्डीको भाउ बढ्ने गरेको छ । हामीले मारुती र शिभम् सिमेन्ट प्रयोग गरेका छौं ।
सानीमा समूहले जलविद्युत् र बैंकिङ क्षेत्रमा लगानी गरेको छ । अन्य क्षेत्रमा लगानीको सम्भावना कतिको छ ?
अहिले जलविद्युत् र बैंकिङ क्षेत्रमा मात्र लगानी छ । सानिमाको नामबाट नभएपछि लगानीकर्ताले आफ्नोतर्फबाट विभिन्न क्षेत्रमा लगानी गरिरहेका छन् ।
सानिमामाईले सेयरधनीलाई लाभांशचाहिँ कहिलेदेखि बाँड्छ ?
हामीले विद्युत् उत्पादन सुरु भएको दोस्रो वर्षदेखि सेयरधनीलाई लाभांश दिने घोषणा गरिसकेका छौं । सोही घोषणाका आधारमा हामीले अर्को असार मसान्तपछि लाभांश दिनेछौं ।
