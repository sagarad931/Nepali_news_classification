
२०४९ सालको स्थानीय चुनाव सबैभन्दा महत्वपूर्णविकेन्द्रीकरण शब्दलाई प्रयोगमा ल्याउने जस पञ्चायती व्यवस्थालाई जान्छ । एकात्मक र केन्द्रिकृत व्यवस्थालाई पृष्ठपोषण गर्ने पञ्चायतले विकेन्द्रीकरणलाई नारा बनाइरह्यो तर विकेन्द्रिकृत व्यवस्थालाई कहिल्यै अबलम्वन गरेन । कतिसम्म भने केही हजार रूपैयाँका विकास निर्माण गर्न पनि ठूलाबडा र सिंहदरबारमा निवेदन हाल्नुपर्ने अवस्था थियो । जसले गर्दा पहुँचवालाको क्षेत्रमा विकास थुप्रिने र पहुँचविहीन क्षेत्र सँधै अविकासको दुश्चक्रमा फसिरह्यो । २०४६ सालको राजनीतिक परिवर्तनपछि पनि राज्यको स्रोत साधनमाथि नागरिकको पहुँच पुग्न सकेन । तर, २०४९ सालमा भएको स्थानीय चुनावले लाखौंको संख्यामा जनप्रतिनिधि चुनिएपछि भने विकेन्द्रीकरणको अभ्यास भएको मानिन्छ । त्यसैले नेपालको इतिहासमा २०४९ सालको स्थानीय चुनावलाई राजनीतिक विकेन्द्रीकरणको दृष्टिकोणमा सबैभन्दा महत्वपूर्ण मानिन्छ । आर्थिक वर्ष ०५१/५२ मा सरकारले प्रतिगाविस ३ लाख रूपैयाँ अनुदान दिन थाल्यो । त्यसैले आर्थिक वर्ष ०५१/५२ लाई नेपालको वित्तीय विकेन्द्रीकरणको हिसाबले महत्वपूर्ण मानिन्छ । यसैगरी २०५५ सालमा स्थानीय स्वायत्त शासन ऐन जारी भयो । ऐनले स्थानीय निकायलाई आफ्नो क्षेत्रमा कर दस्तुर उठाउन पाउनेसम्मको अधिकार दियो । ऐन जारी भएको केही वर्षभित्रै स्थानीय निकाय जनप्रतिनिधिविहीन बन्न पुग्यो । त्यसैले ऐनले दिएको अधिकार उपयोग हुनै सकेन । एकथरी विज्ञको भनाइ मनन योग्य छ, स्थानीय स्वायत्त शासनको अभ्यास राम्ररी नगर्दा नागरिक संघीयताको मुद्दातिर बहकिए ।
सर्तअनुसार काम गर्नुपर्ने बाध्यता बढ्ने
समग्र स्थानीय शासनका हिसाबले नयाँ संविधानलाई पनि कोसेढुंगा मान्न सकिन्छ । नयाँ संविधानअनुसार अहिलेका गाविस गाउँपालिका बन्नेछन् भने जिल्ला सभा कार्यकारी हैसियतमा रहने छैनन् । अबको वित्तीय परिचालन नगरपालिका र गाउँपालिकामा हुने प्रष्ट छ । यस वर्ष सरकारले गाविस र नगरपालिका अनुदान दोब्बर बनाएको छ । यसले स्थानीय निकायको कूल आयमा केन्द्रीय अनुदानका अंश अझ बढाएको छ । यसले गर्दा केन्द्रको सर्तअनुसार काम गर्नुपर्ने बाध्यता बढ्दै जाने देखिन्छ । कर दस्तुर संकलन गर्नभन्दा केन्द्रीय अनुदानमा बढी ध्यान दिँदा स्थानीय निकायको स्वायत्तता खस्किने निश्चित छ । किनकि सर्सत बजेट खर्च गर्नु स्वायत्तताविपरितको प्रक्रिया हो । साथै संघ, प्रान्त र स्थानीय निकायबीच वित्तीय क्षेत्रसँग सम्बन्धित बुँदा साझा सूचीमा छन् । केन्द्र र प्रान्तको तुलनामा कमजोर स्थानीय निकायले भविष्य साझा सूचीका आर्थिक अधिकारबाट वञ्चित हुने खतरा छ । स्थानीय निकाय पुनर्संरचना गर्ने प्रक्रिया चलिरहेकाले अब बन्ने गाउँपालिकाहरू अहिलेका भन्दा ठूला बन्नेछन् भने संख्यात्मक रूपमा घटाउने नीतिअनुसार नेपालमा गाउँपालिका र नगरपालिकाको संख्या १ हजारको हाराहारीमा हुनेछन् ।
डा.खिमलाल देवकोटा विकेन्द्रीकरण विज्ञ 
स्थानीय निकाय वित्तीय आयोगमा ६ वर्ष वित्तीय विकेन्द्रीकरण विज्ञका रूपमा काम गरेका डा. खिमलाल देवकोटा स्थानीय निकायको वित्तीय परिचालनलाई सूक्ष्म ढंगले विश्लेषण गर्न सक्ने थोरै विज्ञमध्येका एक हुन् । वित्तीय विकेन्द्रीकरणमै विद्यावारिधि गरेका देवकोटासँग कारोबारले गरेको कुराकानीको अंश :
वित्तीय विकेन्द्रीकरणको दृष्टिकोणबाट नयाँ बजेट कस्तो आयो ?
एकदमै राम्रो । नगरपालिका र गाविसको अनुदान दोब्बर वृद्धि गराउनु नै यो बजेटको राम्रो पक्ष हो । अर्थ मन्त्रालयले यो बजेटको तयारी गर्दा म पनि सहभागी भएको थिएँ । अर्थ सचिवज्यूसँग पनि छलफल भयो । स्थानीय निकायको अनुदान कतिसम्म बढाउँदा हुन्छ भन्नेमा छलफल भएको थियो । आर्थिक वर्ष ०५१/५२ देखि अहिलेसम्मको अनुदान विश्लेषण गरेका थियौं । सुरूमा गाविस अनुदान ३ लाख रूपैयाँ थियो । पछि ५ लाख रूपैयाँ हुँदै १० लाख रूपैयाँ पुग्यो । यसैगरी प्रचण्ड प्रधानमन्त्री भएका बेला बढेर १५ देखि ३० लाख रूपैयाँ पुग्यो । यस वर्षसम्म आइपुग्दा अधिकतम ५० लाख रूपैयाँ हाराहारीमा पुग्यो । छलफलका क्रममा संविधानले स्थानीय निकायलाई यति धेरै अधिकार दिइएको छ, स्थानीय शासनको दृष्टिकोणले संसारमै उत्कृष्ट मानिन्छ । त्यसैले अब बजेट तल दिइनु पर्छ भन्ने मेरो सल्लाह रह्यो । तपाईंले सक्नुहुन्छ भने दोब्बर नै पार्नुहोस् भनेको थिएँ । राज्यको स्रोतमाथि नागरिकको पहुँच बढाउनुलाई नराम्रो भन्नै मिल्दैन ।
तर एक्ला सचिवले चलाइरहेको गाविसमा यत्रो अनुदान पठाउँदा दुरूपयोग हुने खतरा त रह्यो नि !
गाविसलाई नदिइएको भए त्यो बजेट कतै न कतै खर्च हुन्थ्यो । अन्यत्र खर्च गर्नुभन्दा नागरिकले खर्च गर्न पाउनु धेरै राम्रो हो । जहाँसम्म आर्थिक सुशासनको कुरा छ, त्यससम्बन्धी काम गर्ने निकायहरू पनि छन् । आर्थिक सुशासन राख्ने निकायले ध्यान दिनुपर्छ । होइन भने, गाविसको सांगठनिक संरचना गतिलो छैन भनेर बजेट नै नदिने भन्ने हुँदैन । १४ वर्षदेखि स्थानीय निकाय जनप्रतिनिधिविहीन छन् । जनप्रतिनिधि नभएको भनेर बजेट नदिन मिल्थ्यो र ?
यसो भनेर सप्लाई साइड उम्किन मिल्छ र ?
स्थानीय निकायमा हुने बजेट दुरूपयोगलाई हेर्नै हुन्न भनिन । सञ्चारमाध्यममा पनि यसबारे प्रशस्त समाचार आएकै छन् । महालेखापरीक्षकको कार्यालयको प्रतिवेदन हेर्दा पनि प्रष्ट हुन्छ । इकोनमिस्क भन्ने पत्रिकाले सन् २०११ मा नेपालको स्थानीय निकायमा भ्रष्टाचार छ भनेर लेख्यो । सन् २०११ सेप्टेम्बर ३१ मा प्रकाशित एउटा कोलममा तराईमा ६० देखि ९०, पहाड र हिमालमा २० देखि ५० प्रतिशत भ्रष्टाचार भइरहेको छ भन्ने उल्लेख थियो । यसो भन्दै गर्दा स्थानीय निकायमा मात्रै यस्तो समस्या हो त ? बजेट त शिक्षा, स्वास्थ्य, कृषि कार्यालयमा पनि छन् नि ! ती ठाउँमा ठीकठाक, स्थानीय निकायमा चाँहि भद्रगोल भन्ने त होइन नि ! अर्को हाम्रो स्थानीय निकायको बजेट खर्च प्रणाली सहभागितामूलक भएकाले पनि केही भयो कि हल्ला हुन थालिहाल्छ । त्यही भएर पनि स्थानीय निकायमा अलि बढी समस्या छ कि जस्तो देखिन्छ । अरूमा समस्या छ भनेर स्थानीय निकायलाई त्यत्तिकै छोड्न पनि मिलेन, मैले अघि नै भने आर्थिक सुशासन कायम राख्न खडा भएका निकायहरूले तदारूकता देखाउनु पर्यो ।
स्थानीय निकायको पुर्नंसरचना हुँदैछ । स्थानीय निकायको वित्तीय पुनर्संरचना चाँहि कसरी गर्नुपर्छ ?
स्थानीय निकायको वित्तीय संरचना जटिल छ । सबैभन्दा पहिला समग्र तथ्यांक प्रणालीलाई विश्लेषण गर्नुपर्छ । नगरपालिका, जिविस र गाविसको वित्तीय परिचालनको अवस्थालाई सूक्ष्म ढंगले केलाउनुपर्छ । यो वर्षको आर्थिक सर्वेक्षणमा ९० प्रतिशतभन्दा बढी गाविस केन्द्रीय अनुदानमा निर्भर छन् । यसैगरी ६० प्रतिशत नगरपालिका र ८० प्रतिशत जिविस केन्द्रीय अनुदानमाथि निर्भर छन् । केन्द्र निर्भर चरित्र भएका वित्तीय संरचना भएकाले यसलाई ख्याल गरेर पुर्नंरचना गर्न जरूरी छ ।
तपाईंले तथ्यांकको कुरा गर्नु भयो, स्थानीय निकायको आर्थिक तथ्यांक चाँहि कस्तो छ ?
जिल्ला र नगरपालिकाको तथ्यांक कमजोर भए पनि चित्त बुझाउन सकिने खालको छ । तर गाविसको तथ्यांक कमजोर छ । कुन जिल्लाको कुन गाविसको वित्तीय अवस्था कस्तो छ भनेर भन्न सकिने अवस्था छैन । यसले गर्दा स्थानीय निकाय पुनर्संरचना आयोगलाई समेत गाह्रो छ । आयोगसँगको २/३ वटा छलफलमा मैले पनि भाग लिँदा वित्तीय तथ्यांक नपाएको भन्ने गुनासो छ । आयोगले ‘भायोवल यूनिट’ बनाउने भन्ने छ । भायोबल बनाउने भनेकै आर्थिक पक्षसँग बढी सम्बन्धित छ । त्यही आर्थिक पक्षको विवरण कमजोर हुँदा समस्या परेको छ ।
स्थानीय स्वायत्त शासन ऐनले कर दस्तुर उठाउने, दण्ड जरिवाना गर्ने अधिकार दिएको छ, यसको अभ्यास कसरी चलिरहेको छ ? यसको विश्लेषण गरिनु पर्छ । यसैगरी अहिले कर दस्तुर संकलनको अवस्था के छ ? भन्ने पनि अध्ययन गर्न जरूरी छ । स्थानीय निकायको समग्र वित्तीय परिचालनको विस्तृत विश्लेषण बाँकी छ ।
तपाईं आफैं स्थानीय निकाय वित्तीय आयोगमा विज्ञका रूपमा काम गर्नुभयो, तथ्यांक अव्यस्थित हुनाको कारण चाँहि के रहेछ ?
हाम्रो स्थानीय निकायको तथ्यांक प्रणाली एकदमै कमजोर छ । कतिसम्म छ भने, हामीले वित्तीय विवरण भरेर पठाउन भनेर फाराम बनाएर पठाउँथ्यौं, तर बीचैमा हरायो भन्थे । फेरि फठायो, फेरि हरायो भन्थे । कुनैले विवरण त पठाउँथ्यो, अपुरो हुन्थ्यो । कुनैले २÷३ चोटि पठाएको एउटै विवरण फरक हुन्थ्यो । कर्मचारी अभावले पनि त्यस्तो भएको हुन सक्ला । तथ्यांक दिएर हामीलाई के हुन्छ भन्ने पनि भएको होला ।
बर्सेनि बजेट बढ्दै जाँदा केन्द्रीय अनुदानमा निर्भर स्थानीय निकायको संख्या पनि बढ्दैछ । कुल खर्चमा केन्द्रीय अनुदानलगायतको बाह्य स्रोत बलियो हुँदा संविधानले परिकल्पना गरिएको स्वायत्त र सक्षम स्थानीय निकाय कसरी सम्भव छ ?
यो धेरै जटिल विषय हो । संविधानको ड्राफ्ट हुँदै गर्दा सभासद्हरूबीच छलफल भएको थियो । कम्तीमा स्थानीय निकायलाई संवैधानिक अधिकार दिनुपर्छ भनेको थिएँ । मैले अहिलेको स्थानीय स्वायत्त शासन ऐनले दिएको अधिकार कटौती गर्नु हुन्न भनेर सुझाव दिएको थिएँ । तर संविधानले त्योभन्दा धेरै अधिकार दियो । ऐन बनाउने, अदालत गठन गर्ने व्यवस्थासमेत गर्यो । संसारमै राम्रा मानिने संघीय मुलुकहरू अष्ट्रेलिया, क्यानडा, जर्मनी, स्वीजरल्यान्डको भन्दा हाम्रो स्थानीय निकायको अधिकार बढी छ । भारतजस्तो लोकतान्त्रिक मुलुकमा पनि संविधानको ७३औं र ७४औं संशोधनपछि मात्रै स्थानीय निकायले संवैधानिक अधिकार पायो । अष्ट्रेलियामा पार्लियामेन्टमा दुई पटक विधेयक पास हुँदा पनि संवैधानिक अधिकार पाएन । स्थानीय निकायलाई पर्याप्त अधिकार दिइएको संघीय मुलुकमा नेपाल ‘टप टेन’ मा पर्छ ।
तपाईंले भनेजस्तै संविधानले दिएको अधिकार उपयोग गर्न सक्ने अवस्थामा चाहिँ स्थानीय निकाय छैनन् । जस्तो, माध्यमिक तहसम्मको शिक्षा गाउँपालिकाले प्रबन्ध गर्ने अधिकार छ । शिक्षक तथा कर्मचारी नियुक्त, पाठ्यक्रम डिजाइन, बजेट व्यवस्थापन गर्ने सबै काम उसैले गर्नुपर्छ । प्रारम्भिक शिक्षालाई संविधानको मौलिक हकले अनिवार्य बनाएको छ । फेरि प्रारम्भिक शिक्षा निःशुल्क गर्ने पनि भनिएको छ । यदि अनिवार्य गराउन सकेन भने के गर्ने ? यदि राज्यको विरूद्धमा व्यक्ति अदालत गयो भने जवाफ दिनुपर्ने त स्थानीय निकायले हो । त्यस बेला स्थानीय निकायको हालत कहाँ पुग्छ ? राजधानी, विराटनगर, इटहरी, भैरहवा, चितवन, नेपालगन्ज क्षेत्रका स्थानीय निकायले चाँहि अधिकारको उपयोग गर्न सक्लान् । दुई तिहाई स्थानीय निकायले अधिकार उपयोग गर्न सक्दैनन् । अहिले नागरिकहरू अवसर खोज्ने क्रममा सहरी क्षेत्रमा जाने परिपाटीले गाउँहरू रित्तिँदै छन् । जहाँ मान्छे हुन्छ, पैसा पनि त्यहीँ हुने हो । यस्तो समस्या कर्णालीमा मात्रै होइन, राजधानी आसपासका जिल्लामै आइसक्यो । त्यसैले गाउँहरूमै अवसर सिर्जना गरिनुपर्छ । यसका लागि राज्यको ठूलो लगानी आवश्यक छ, ताकि जनसंख्यालाई थेगेर राख्न सकियोस् ।
केन्द्रीय अनुदानमै निर्भर रहने भएपछि स्थानीय निकायको स्वायत्ततालाई कसरी जोगाउने होला ?
संविधानले दुईवटा व्यवस्था गरेको छ । एउटा, स्थानीय निकायलाई कर सेवा शुल्क दण्ड जरिवाना उठाउन पाउने व्यवस्था गरेको छ । अर्को, प्राकृतिक स्रोत साधनबाट आउने स्रोत स्थानीय, प्रान्त र केन्द्रले बाँडफाँट गर्ने व्यवस्था गरिएको छ । त्यसैगरी वित्तीय समानीकरण अनुदानको व्यवस्था गरिएको छ । भारतमा पनि सन् १९६९ देखि जम्मु कस्मीर, आसाम र मेघालयबाट समानीकरण अनुदान दिन सुरू गरिएको थियो । अहिले समानीकरण अनुदान पाउने प्रान्तको संख्या ११ पुगिसकेको छ । ‘स्पेसल क्याटागोरी स्टेट’ भनिने त्यस्ता प्रान्तलाई कूल बजेटको ३० प्रतिशत दिने व्यवस्था छ । त्यसैगरी नेपालमा पनि वित्तीय क्षमता कमजोर रहेका प्रान्त र स्थानीय निकायलाई समानीकरण अनुदानको व्यवस्था गर्न सकिन्छ ।
तर हामीकहाँ स्वायत्तताको कुरा गर्छन् तर सर्शत बजेट विनियोजन गर्छन् । स्वायत्तताको अवधारणाअनुसार त निःसर्त बजेट पाउनु पर्ने हो । अर्को जहाँ मान्छेको बसोबास छ, त्यहाँ आर्थिक परिचालन बढी हुन्छ भन्ने मान्यता छ । मैले माथि पनि भनिसकें जनसंख्यालाई रोक्न सकियो भने आर्थिक स्रोत त्यहीँ निस्कन्छ । यसका लागि केही समय सरकारले ‘ब्याक अप’ दिनुपर्छ । प्रान्तलाई पनि स्थानीय निकायलाई पनि ब्याक अप दिनुपर्ने अवस्था छ । कतिलाई दिने भन्ने पनि समस्या छ ।
स्थानीय निकाय, प्रान्त र केन्द्रबीच संविधानले वित्तीय क्षेत्रसँग सम्बन्धित साझा सूचीहरू चाँहि के–के राखेका छन् ?
सबैभन्दा महत्वपूर्ण साझा सूची प्राकृतिक स्रोत साधनको छ । विद्युत्, पर्वतारोहण, पर्यटन, वन, खानी रोयल्टी छन् । घरजग्गाको रजिस्ट्रेसन दस्तुर होला ! सवारी कर पनि प्रान्त र स्थानीय तहलाई बाँडफाँट गर्ने भनिएको छ । मनोरञ्जन कर पनि प्रान्त र स्थानीय निकायलाई बाँडफाँट गर्ने व्यवस्था गरिएको छ । यसमा कसले कति पाउने भनेर दर तोक्न भने बाँकी छ । सायद यसबारे पछि निर्णय होला ! राष्ट्रिय प्राकृतिक स्रोत तथा वित्तीय आयोगको पनि कार्यक्षेत्र भएकाले उसले पनि अग्रसरता लेला ! तल्ला निकायलाई राजस्व बाँडफाँट सबैभन्दा बढी गर्ने मुलुक क्यानाडा रहेछ । क्यानाडाले ४९.४ प्रतिशत राजस्व प्रान्त र स्थानीय तहलाई बाँडफाँट गर्दोरहेछ । 