
दीपकराज जोशी प्रमुख कार्यकारी अधिकृत नेपाल पर्यटन बोर्ड
खुला प्रतिस्पर्धाबाट गत पुसमा नेपाल पर्यटन बोर्डको प्रमुख कार्यकारी अधिकृत (सीईओ) मा दीपकराज जोशी नियुक्त भएका थिए । आफ्ना ९ जना प्रतिस्पर्धीलाई पछि पार्दै आगामी ४ वर्षका लागि पर्यटन प्रवद्र्धन गर्ने प्रमुख निकायको प्रमुख भएका जोशीले धेरै चुनौतीका बीचबाट पर्यटनलाई सकारात्मकतातर्फ अघि बढाउने लक्ष्य राखेका छन् । तात्कालीन बोर्डका सीईओ प्रचण्डमान श्रेष्ठको चार वर्षे पदावधि २०६८ कात्तिक १४ गते सकिएपछि चार वर्षदेखि बोर्ड प्रमुखविहीन भएको थियो । पर्यटन प्रवद्र्धनको मुख्य जिम्मेवारी पाएको बोर्ड प्रमुखविहीन हुँदा आन्तरिक तथा बाह्य प्रवद्र्धनको कार्यक्रम अवरूद्ध हुँदै आएको थियो । अहिले जोशीले ५ दर्जन दरबन्दी रहेको बोर्डमा १८ जना कर्मचारी लिएर काम गर्नुपर्ने अवस्थामा छन् । सार्वजनिक निजी साझेदारी (पीपीपी) मोडलमा सन् १९९९ मा स्थापना भएको नेपाल पर्यटन बोर्डको काम पर्यटन प्रवद्र्धन गर्ने भए पनि कहिले काहीँ लक्ष्यभन्दा बाहिर काम गरेको आरोपसमेत लाग्ने गरेको छ । प्रस्तुत् छ, सोही विषयमा केन्द्रित रही जोशीसँग कारोबारकर्मी केदार दाहालले गरेको कुराकानी :
तपाईं नेपाल पर्यटन बोर्डको सीईओ भएर आएपछि के–के नयाँ कामको सुरूवात गर्नुभयो ?
हामीले प्रवद्र्धनको कामलाई अगाडि बढाएका छौ । खासमा डिजिटल मार्केटिङ प्रवद्र्धनलाई विशेष जोड दिएर काम गरिरहेका छौं । अर्कोतर्फ हामीले पूर्व र पश्चिमलाई पर्यटनमा जोड्नका लागि कार्यक्रमहरू अगाडि बढाइरहेका छौं । त्यो किनभने हामीले पूर्वतर्फकै मानिसलाई पूर्वकै गन्तव्य धरान, धनकुटा, इलाम भ्रमणमा जानका लागि प्रोत्साहन गर्ने कार्यक्रम अगाडि बढाएका छौं । त्यसैगरी पश्चिमतर्फ पनि सोही तवरले पश्चिमकै मानिसलाई पश्चिमकै गन्तव्यमा घुम्न प्रोत्साहन गर्ने कार्यक्रम सुरू गरेका छौं । यसले नयाँ गन्तव्यको पनि पहिचान हुने र ती क्षेत्रमा पर्यटन गतिविधि बढ्ने भएकाले स्थानीयमा पर्यटनको जागरण ल्याउन सहज हुने विश्वासका साथ कार्यक्रमलाई अगाडि बढाएका छौं । ती क्षेत्रमा पर्यटन व्यवसायीसँग मिलेर प्याकेज नै दिएर काम सुरू गर्ने तयारीमा लागि रहेका छौं ।
अर्को महत्वपूर्ण काम भनेको हामीले २०७३ साललाई इतिहासमा पहिलो पटक आन्तरिक पर्यटकका लागि घुमफिर वर्ष घोषणा गरेर गतिविधिहरू अगाडि बढाइरहेका छौं । अर्को काम भनेको हामीले अन्तरराष्ट्रियस्तरमा प्रवद्र्धनका कार्यक्रमलाई आक्रामक ढंगले अगाडि बढाउने गरी कामहरू अगाडि बढाइरहेका छौं । त्यसैगरी गैरआवासीय नेपाली संघ (एनआरएन) सँगको सहकार्यतामा ‘अतिथि देवो भवः’ भन्ने कार्यक्रम सुरू गरेका छौं । यसले विश्वभर प्रवद्र्धनमा सहजता दिने छ ।
तपाईंले यति धेरै कार्यक्रम सुरू गरेको खाका प्रस्तुत त गर्नुभयो, तर बोर्ड त लथालिङ छ । कसरी व्यवस्थापन गर्नुहुन्छ ? 
हो, हामीलाई सबैभन्दा मुख्य चुनौती नै व्यवस्थापनमा देखिएको छ । विगत लामो समयदेखि बोर्डमा आएको असहजताले धेरै चुनौती थपिएका छन् । तर पनि लयमा फर्काउने मेरो उद्देश्यलाई सबै टिमले सहयोग गरेकाले केही सजिलो पनि भएको छ । अहिले कर्मचारी थोरै भएकाले हामीले कर्मचारी थप गर्ने तयारी गरेका छौं । ५ दर्जनभन्दा बढीको दरबन्दीमा अहिले १८ जनाले काम गर्नुपर्ने अवस्था भएकाले हाम्रो जिम्मेवारी पूरा गर्न कठिनाइ छ । अन्तरराष्ट्रिय प्रवद्र्धन पनि गर्नुपर्ने र ७५ वटै जिल्लाको आवश्यकता हेर्नुपर्ने अवस्था छ । सो विषयलाई सञ्चालक समितिले पनि विशेष ध्यान दिएकाले छिट्टै असहजता हट्नेछ ।
तपाईंहरूको काम प्रवद्र्धन हुनुपर्ने तर पूर्वाधारमा पनि बजेट विनियोजन गर्नुहुन्छ । राजनीतिक दलहरूको दबाब धेरै हुने गरेकाले यस्तो गर्नुभएको हो ?
दबाब पनि हुन्छ । अर्को कुरा बुझाइमा गलत भएकाले पनि हो । खासगरी बोर्डको स्थापना अन्तरराष्ट्रिय प्रवद्र्धन गर्ने र नयाँ गन्तव्यको प्रचार गर्ने भय पनि धेरैको बुझाइ पर्यटन जोडिएपछि सबै बोर्डले गर्ने हो भन्नेछ । विकासका लागि पनि पर्यटन बोर्ड, बाटो बनाउन पनि पर्यटन बोर्ड भन्ने बुझाइ छ । नगरपालिकाको समेत बुझाइ बोर्डले गर्ने हो भन्नेछ । अझ कति ठाउँमा त अनुगमन गर्नेसमेत बोर्डले हो गरेन भनिन्छ । पछिल्लो समय झनै बढेर गएको छ । पर्यटन मन्त्रालयअन्तर्गत पूर्वाधार निर्माण गर्ने तथा अन्य काम गर्नेका लागि ३६ वटाभन्दा बढी संस्था रहेका छन् । तर, पनि बोर्डमा त्यस्ता कार्यको लागि आउने गर्दछ । यो विषयमा हामीले पनि बुझाउन कोसिस गरिरहेका छौं ।
नेपालको पर्यटन पूर्वाधारमा यति धेरै लगानी आइरहेका छन् । १८ वटा नयाँ पाँचतारे होटल नै आउँदै छन् । सयौं तारे होटलमा लगानी आइरहेको छ । तर पर्यटक आगमन दरको अनुपात थोरै छ । यही हुँदा लगानीसमेत डुब्ने खतरा छ । पर्यटक बढाउने जिम्मेवारी त बोर्डको होइन र ?
अवश्य पनि नेपाल पर्यटन बोर्डलाई ठूला चुनौती थपिएका छन् । पर्यटनमा यति धेरै लगानी आइररहेका छन्, जुन सकारात्मक पक्ष हो । योसँगै सबैका जिम्मेवारी र चुनौती थपिएका छन् । यसमा अघि माथि भने जस्तै पहिले बोर्डको जिम्मेवारीको बुझाइको विषयमा परिवर्तन ल्याउनु जरूरी छ । हामीले यसका लागि सबैले आफूले तोकिएको काम गर्नुपर्छ । मैले किन बुझाइमा परिवर्तन गर्न आवश्यक छ भनेको भने पूर्वाधारमा काम गर्ने विभाग छ । तारा गाउँ विकास समिति छ, अन्य समितिहरू छन् । सबैको आ–आफ्नो काम र जिम्मेवारी छ । यसलाई मिलाउनका लागि अहिले मन्त्रालयका सचिवज्यूको नेतृत्वमा समितिसमेत बनेको छ । जसले आफ्नो काम मात्र गर्ने गरी व्यवस्था मिलाउन लागिरहेका छौं । मैले किन यसो भनेको भने नेपालमा धेरै लगानी आइरहेका छन् । पुरानै लगानी पनि धेरै छ । कति सहरहरू पुरै पर्यटनमा बाँचेका छन् । पोखरा, सौराहाजस्ता स्थान रहेका छन् । अब ती लगानी सुरक्षित गर्न पर्यटन ल्याउनु पर्दछ । पर्यटक ल्याउन आक्रामक मार्केटिङको विकल्प छैन ।
नेपालले पर्यटक भित्र्याउन थालेको धेरै वर्ष भयो । पर्यटन व्यवसाय पछि सुरू गरेका मुलुकले बर्सेनि करोडौं पर्यटक भित्र्याउन थालिसकेका छन् । तर हामीले त १० लाख पु¥याउनै सकेनौ नि ?
पर्यटन एउटा अनौठो विषय हो । अन्य क्षेत्र खराब हुनै गयो भने पर्यटन पनि खराबतर्फ लाग्दो रहेछ । अन्य केही सुध्रिन थाल्यो भने पर्यटन पनि विस्तारै राम्रो हुँदै जाने रहेछ । नेपालमा त्यस्तै भइरहेको छ । स्थिरता भन्ने नै भएन कहिल्यै । एउटा चरणमा बल्ल पुगेको हुन्छ । फेरि अर्को अस्थिरता आउँछ । फेरि अर्को–अर्को हुँदै नेपालको पर्यटन लाखमै सीमित हुन पुगेको छ । हाम्रो स्थिरता आउने बित्तिकै पर्यटक आगमन ह्वात्तै बढ्ने छ । अर्को मुख्य कुरा के हो भने मार्केटिङ पनि गर्न नसकेको हो । हामीले विश्व बजारलाई हेरेर क्यास गर्न सकेका छैनौं । भारतबाट नेपाल यति नजिक छ तर उनीहरू नेपालभन्दा मलेसिया जान्छन् । कारण के भने नेपाल मलेसियाभन्दा महंगो भयो । अर्को कुरा के भने समयअनुसारका अफरहरू हामीले दिनै जानेनौं । चिनियाँलाई कुन बेला कस्तो अफर दिने, अन्य मुलुकका नागरिकलाई कस्तो प्याकेज कतिबेला सेल गर्ने भन्ने हामीले नजान्दा पनि पर्यटक आगमनदर स्थिर भएर बसेको हो । अब नेपालमा यो सहरमा यस्तो हुन्छ । नेपालमा परिवारिक भ्रमण सुरक्षित छ भन्ने म्यासेज दिने वा अन्य मुलुकले भन्दा फरक खालको प्याकेज प्रचार जरूरी छ । अबको ध्यान हामीले त्यता दिने छौं ।
विश्वभर घुम्न जाने पर्यटकको नेतृत्व एसियाली मुलुक हाम्रा छिमेकीहरूले नै गरिरहेका छन् । तर तिनै पर्यटक चाहिँ हामीले किन ल्याउन सकेनौं ?
सामान्यतया चाहिँ पूर्वाधार हो । जहाँको पर्यटकले पनि सो देशमा गइसकेपछि कति सहज घुम्न र सुरक्षित हुन्छु कि हुन्न भन्नेमा मुख्य ध्यान राखेको हुन्छ । अर्को कुरा हामी कहाँ १० वर्ष जुन द्वन्द्व भयो । त्यसको नकारात्मक म्यासेज बाहिर गएको छ । अर्को मुख्य कुरा मार्केटिङ नै पुगेको छैन । हाम्रो मार्केटिङ छिमेकमा समेत पुर्याउन सकेनौं ।
तपाईंले नेपालको पर्यटन बजार अब भारत र चीन हो भन्नु भएको थियो । त्यहाँ कसरी प्रवद्र्धन गराउनु हुन्छ ?
पक्कै पनि हो, हाम्रो पर्यटनको मुख्य बजार भनेको चीन र भारत हो । विश्वभर पर्यटक बजारमा उनीहरूले नै नेतृत्व गरिरहेका छन् । विश्वभर घुम्न निस्कन्छन । अब सो बजारमा मार्केटिङ गर्ने उनीहरूलाई अफर दिने प्याकेज दिनुको विकल्प छैन । त्यसका लागि हामीले भारत र चीनका दर्जनौं सहरमा विभिन्न कार्यक्रम गरिसकेका छौ । केही समयअघि मात्र चीनमा सेल्स मिसन, ट्राभल मार्ट गरेका थियौं । अर्को कुरा साउथ इस्ट एसिया भनेर नयाँ कार्यक्रम पनि सुरू गरेका छौ । यसबाट पनि हामीलाई धेरै राम्रो हुने अपेक्षा गरेका छौ । अझै धेरै कार्यक्रम गर्ने तयारीमा रहेका छौं । जसले नेपालको पर्यटनलाई माथि पुर्याउने विश्वास छ । त्यसका लागि हामीले सोही अनुसारका पूर्वाधार र उनीहरूले खोजेका कुरा दिन सक्नुपर्छ ।
तपाईंकै पहलमा २०७३ साललाई घुमफिर वर्ष घोषणा भएको छ । तयारी नै नगरी घोषणा मात्र गरेर सफल हुन्छ ?
यसलाई दुई पाटोबाट हेर्नुपर्छ जस्तो लाग्दछ । एउटा त हामीले माहोल सिर्जना गर्ने हो । जसले गर्दा घुम्ने संस्कृतिको विकास होस् । नेपालमा अझै पनि पर्यटन संस्कृतिको विकास हुन सकेको छैन । पर्यटनबाट कसरी फाइदा लिने भनेर सेल्स गर्न सिकाउने एउटा माहोल बनाउन लागेका हौं । अर्को चाहिँ आन्तरिकका लागि पनि प्याकेजहरू कसरी सेल गर्ने भनेर हामीहरू मिटिङि गरिरहेका छौं । यसले देशभर पर्यटनको माहौल सिर्जना गराउने छ । हामीले अहिले सामाजिक सञ्जालमा ह्यासट्याग घुमफिर कार्यक्रम अगाडि बढाएकोमा दुई महिनामा ८० हजार सेयर भएका रहेछन् । यसले के देखाउँछ भने पर्यटक गतिविधिलाई बढाउँछ । यसरी हेर्दाखेरि सुरूवात वर्ष हो । यही वर्ष सबै हुन्छ भन्ने होइन, यसको प्रभाव अन्य वर्षहरूसम्म परिरहने छ ।
नेपालका कति मानिस घुमफिरमा निस्कने गरेका छन् भन्ने कुनै तथ्यांक छ ?
अहिलेसम्म राखिएको छैन । हामीले मनकामना केवलकारको तथ्यांक हेरेका थियौं । त्यहाँ वार्षिक ७ लाख मानिस जाँदा रहेछन् । त्यसैगरी लुम्बिनीमा जाने, ‘जू’ जाने हेर्दा २० लाखभन्दा बढी हुन आउँदो रहेछ । हामीले यस्ता गतिविधि गराएर बढाउन खोजेका हौं । कम्तीमा एउटा परिवार वर्षमा एकपटक घुम्न जाने संस्कृतिको विकास भयो भने नेपालको पर्यटन सकारात्मक बाटोमा हिँड्ने छ ।
नेपालमा अहिले पनि घुम्न जाने भनेको पोखरा र चितवनलाई लिने गरिएको छ । अन्य गन्तव्यको विकास कहिले हुन्छ ?
हो, यसका लागि पनि घुमफिर वर्ष मनाउनु आवश्यकता थियो । किनभने हामीले नयाँ गन्तव्य बनाउनका लागि अब विराटनगरको मानिस कम्तीमा धनकुटा घुम्न जाओस्, त्यसैगरी नेपालगन्जको मानिस रारासम्म वा अन्य नजिकैका क्षेत्रमा जाने, सुदूरपश्चिमका मानिस खप्तडलगायत अन्य क्षेत्रमा जाने वातावरण बन्यो भने नयाँ गन्तव्यको विकास हुनेछ । त्यसका लागि हामीले सोही क्षेत्रका पर्यटन व्यवसायीसँग मिलेर स्थानीय प्याकेज नै बनाएर सेल गराउन लागिरहेका छौं ।
सरकारले बजेटमै सन् २०१८ लाई नेपाल भ्रमण वर्ष मनाउने घोषणा ग¥यो । तर लक्ष्य सन् २०११ कै १० लाख राखियो नि ?
सरकारले बजेटमै यो घोषणा गर्नु एकदमै राम्रो कुरा हो । खासमा कम्तीमा १० लाख पर्यटक सन् २०१८ मा ल्याउने भन्ने हो । किनभने गत वर्ष पर्यटक घटेर ५ लाखमा पुगेको तथ्यांक छ । दुई वर्षमा दोब्बर बनाउने भन्ने कुरा पनि सहज छैन । अर्को कुरा पर्यटक संख्या मात्र पनि बढाउने हैन । गुणस्तरीय पर्यटक भित्र्याउने अभियान पनि हो ।
लक्ष्यकै कुरा गर्ने हो भने तपाईंहरूको भिजन–२०२० मनाउने अभियान छ । कसरी पूरा हुन्छ २० लाख पर्यटकको लक्ष्य ?
भिजन–२०२० मा २० लाख पर्यटक भित्र्याउने लक्ष्य विभिन्न कारणले राखिएको थियो । जस्तै सन् २०१७ सम्म भैरहवा विमानस्थल निर्माण भइसक्छ । सन् २०१८ अगावै पोखरा विमानस्थल निर्माण भइसक्छ भने २०१६ अगावै त्रिभुवन विमानस्थलको स्तर सुधार भइसक्छ र सन् २०२० मा निजगढ विमानस्थलसमेत पहिलो चरण सम्पन्न हुने एउटा लक्ष्य थियो । सोही आधार मानेर भिजन–२०२० को अवधारणा आएको थियो । अर्को कुरा ४ वर्षअघि नै मुलुकमा संविधान जारी भइसक्ने र राजनीतिक वातावरणसमेत स्थिर हुने आशामा भिजन–२०२० राखिएको हो । अब अहिले आउँदा कुनै पनि आधार पूरा हुने देखिएको छैन । त्यसैले २०२० मा २० लाख पर्यटक पनि आइहाल्ने अवस्था छैन ।
भूकम्प र नाकाबन्दीले ठूलो असर पर्यटनमा पारेको थियो । सन् २०१७ मा पर्यटक आगमन दर रिकभर हुन्छ ?
भूकम्प र आपूर्ति असहजताले सबैभन्दा ठूलो असर पर्यटन क्षेत्रमा पारेको थियो । तर गएको पर्यटन सिजनमा पर्यटक आगमन दर राम्रो देखिएको छ । नेपाल सरकारदेखि नेपाल पर्यटन बोर्ड तथा सम्पूर्ण निजी क्षेत्र यतिबेला पर्यटन रिकभरमा लागेका छौं । हामीले सन् २०१६ मै पर्यटक आगमन दरलाई रिकभर गर्नको लागि सबै खाले कार्यक्रम अगाडि बढाइरहेका छौं । सन् २०१७ मा पक्का पनि आगमन दर रिकभर हुन्छ ।
नेपालको अर्थतन्त्रको प्रमुख मेरूदन्ड पर्यटन हो भन्ने दिन कहिले आउँछ ?
नेपालमा पछिल्लो समयमा आएको जागरण र बुझाइको हिसाबले अर्थतन्त्रको प्रमुख मेरूदण्ड पर्यटन हो भन्ने भइसकेको छ । बजेट, नीति र पर्यटक आगमन दरको हिसाबले मात्र बाँकी छ । अहिले पनि हाइड्रो, कृषि र पर्यटनलाई मेरूदण्डको रूपमा लिइएको छ, जुन सकारात्मक पनि हो । पूर्वाधार र प्रवद्र्धनका हिसाबले अहिले जुन काम भइरहेको छ । 