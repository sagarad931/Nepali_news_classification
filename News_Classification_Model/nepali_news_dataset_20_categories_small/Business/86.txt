
संविधान निर्माणपछि सरकारले पहिलोपटक जेठ १५ मा बजेट प्रस्तुत गर्दैछ । आर्थिक वर्ष ०७३/७४ का लागि प्रस्तुत हुने बजेटसँग अन्य क्षेत्रसँगै निजी क्षेत्रका पनि धेरै नै अपेक्षा छन् । अघिल्लो वर्ष भूकम्प, नाकाबन्दी र तराई आन्दोलनले क्षतविक्षत भएको अर्थतन्त्रलाई यो वर्षको बजेटले पुनर्जीवन दिने अपेक्षा गरिएको सन्दर्भमा निजी क्षेत्र आफ्ना लागि पनि केही राहतको प्याकेज घोषणा होस् भन्नेमा छ । निजी क्षेत्रका संघ–संगठनले बजेट निर्माणका लागि सरकारलाई सल्लाह र सुझाव दिने क्रम सुरु भइसकेको छ तर ती संस्थागत सुझावमा व्यवसायीका मागहरूबीच तादाम्यता पनि देखिँदैन । यस वर्षको बजेट कम्युनिस्ट पार्टीहरूको बहुमतीय गठबन्धनको सरकारले ल्याउने भएकाले उनीहरूमा आशंका पनि उत्तिकै छ । निजी क्षेत्रमा पनि सरकारसँग सहकार्यलाई नयाँ पुस्ताले नयाँ ढंगले परिभाषित गर्न खोजिरहेको छ । यसै सन्दर्भमा नयाँ बजेट कस्तो हुनुपर्छ भनेर उद्योगी–व्यवसायीसँग कारोबारले गरेको कुराकानी :
निजी क्षेत्रमैत्री र पूर्वाधार विकासमा केन्द्रित होस

प्रबलजंग पाण्डेकार्यकारी निर्देशक, इस्टर्न सिमेन्ट इन्डस्ट्रिज
यो वर्ष भूकम्प अनि त्यसपछिको तराई आन्दोलन र पाँच महिना लामो नाकाबन्दीले कुनै उपलब्धि हुन सकेन न त बजेटले सम्बोधन गरेको कुनै क्षेत्रमा लागू नै हुन सक्यो । हामीले यो वर्ष निकै संकटमा गुजार्यौं । अब त्यस्तो नियति भोग्नुनपरोस् । मुलुकले ६५ वर्षपछि पाएको नयाँ संविधान जारी भएपछि  पहिलोपटक बजेट १ महिना ४५ दिनअघि जारी हुँदैछ । यो निकै सकारात्मक कुरा हो ।
यसपटकको बजेट निजी क्षेत्रमैत्री हुनुपर्छ । अनि पूर्वाधारमैत्री हुुनुपर्छ । भूकम्पबाट क्षति भएका संरचनामा बजेट केन्द्रित हुनु जरुरी छ । भूकम्प र लामो नाकाबन्दीले मुलुकभित्र उद्योग व्यवसाय कलकारखाना सञ्चालन हुने अवस्था छैन । भूकम्पका परकम्प पनि आउने क्रम रोकिएको छैन । तर, सरकारले निजी क्षेत्रलाई साथमा लिनेगरी निजी क्षेत्रको मनोबल बढ्ने गरी बजेट तर्जुमा गर्नु जरुरी छ । साथै, हामीलाई द्रुत गतिमा विकास चाहिएको छ । विकास र पूर्वाधारमा बजेट केन्द्रित हुनु जरुरी छ । विगतका अनुभव हेर्दा बजेट आउने र कार्यान्वयन नहुने अनि बजेट फ्रिज हुने अवस्था थियो । अबका दिनमा त्यस्तो नहोस् भनेर कार्यान्वयनका लागि आवश्यक खाका बजेटबाटै सम्बोधन हुनु जरुरी छ । सही समयमा खर्च हुन सक्यो भने त्यसको परिणाम पनि सही निस्कन सक्छ ।
छियाछिया परेको अर्थतन्त्रलाई पुनर्जीवन दिन सकोस्

सविन श्रेष्ठअध्यक्ष, ललितपुर उद्योग वाणिज्य संघ
यसपटकको बजेट कार्यक्रम मुलुकको पुनःस्थापनामा केन्द्रित हुनुपर्छ । हामीले धेरै पहिलेदेखि पनि भन्दै आएको कुरा हो । भूकम्पले देश छियाछिया भएको छ । त्यसबाट प्रत्यक्षमात्रै होइन, अप्रत्यक्ष रूपमा पनि त्यत्तिकै असर पुगेको छ । मुलुकका सबैजसो उद्योग व्यवसाय धराशायी बनेका छन् । जस्तो कि पर्यटन क्षेत्र डामाडोल छ, उत्पादनमूलक उद्योग त कतिपय बन्द नै भइसकेका छन् । भूकम्पबाट क्षतविक्षत भएर गाँसबास गुमाएको पीडा पनि उस्तै भयावह भएर आएको छ ।
राहतका कार्यक्रम अझै पनि प्रभावकारी रूपमा कार्यान्वयन हुन सकेका छैनन् । यस्तो अवस्थामा पाँच महिना लामो नाकाबन्दी भयो । भूकम्प एक दिन आयो असर अहिलेसम्म पनि छ । त्यस्तै नाकाबन्दीको असरले ब्यालेन्समा आउन अझै कठिन छ । सरकारले पुनर्निर्माणलाई प्रथामिकतामा राख्छु त भनेको छ तर के, कसरी, कुन आधारमा राख्ने भन्नेमा सरकारको स्पष्ट धारणा छैन । कुनै नीति तथा कार्यक्रम ल्याउन सकेको छैन । उदाहरणका लागि भूकम्पबाट विश्व सम्पदा सूचीमा रहेको ललितपुरको पाटन दरबार क्षेत्र होस् या धरहरा होस् या स्वयम्भु होस् । यिनीहरूको तत्काल पुनर्निर्माण गर्नुपर्छ । तर, बजेटका लागि कसले उठाउने भन्नेमा अझै अन्योल छ । यो विषयमा तत्काल निक्र्योल गर्नुपर्छ भन्ने मेरो राय हो ।
निजी क्षेत्रलाई खुला गर्ने हो भने पनि पुनर्निर्माणमा सघाउन सक्छ । साथै निजी क्षेत्रले पुनर्निर्माण गर्न चाहन्छ भने पनि सरकारले उपयुक्त नीति बनाएर प्रोत्साहन गर्नुपर्छ । भत्किएका उद्योग कलकारखानालाई पहिलेको अवस्थामा ल्याउन वा पुनःस्थापनामा ढिलाइ गर्नु हुँदैन । अहिलेको पूरै बजेट पुनर्निर्माण र पुनःस्थापनामा केन्द्रित हुनैपर्छ ।
व्यवसायीलाई बचाउने योजना आउनुपर्छ

प्रवेश अर्यालकार्यकारी निर्देशक, होटल संघ नेपाल
विनासकारी भूकम्प र नाकाबन्दी तथा तराई आन्दोलनले गत वर्षभरी नै मुलुकको व्यावसायिक क्षेत्र धराशायी रह्यो । उद्योगधन्धा कलकारखानासहित सर्वसाधारणको दैनिकीमा परेको यसको असरबारे कोही अनभिज्ञ छैनन् र कुनै न कुनै रूपमा उनीहरू पनि यसबाट पीडित रहे । यस्तो बेला पर्यटन क्षेत्रमा यी सबै संकटको प्रभाव नपर्ने कुनै प्रश्न थिएन । पर्यटन त झन् सानो समस्याबाट पनि ठूलो असर पर्ने संवेदनशील क्षेत्र भएकाले गत वर्षभरी नै मर्कामा रह्यो ।
पर्यटन क्षेत्रका लागि भूकम्प वा नाकाबन्दी त्यति ठूलो समस्या थिएन । तर, यसका विषयमा भएका नकारात्मक प्रचारले व्यवसाय धान्ने नसक्नेगरी खस्कियो । भूकम्पले समाप्त पारेको यो व्यवसायको आलो घाउमा नाकाबन्दीले नुनचुक छर्कने काम गर्यो । यसको असर अहिले पनि जारी छ । यो बेला मुलुकभर होटल भरिभराउ हुनुपर्ने बेला हो भने हाम्रा हरिया डाँडाकाँडा र हिमाल आसपासमा ट्रेकिङको लस्कर देखिनुपर्ने हो । यस्तै, हिमाल आरोहणमा नयाँ–नयाँ कीर्तिमान कायम भएका समाचार पढ्न पाउनुपर्ने बेलामा हामी पर्यटन क्षेत्रमा काम गर्नेहरू २–४ हजार पर्यटक अझै थपिन्छन् कि भनेर एयरपोर्टतिर आँखा दौडाउनुपर्ने अवस्थामा पुगेका छौं । यो विडम्बनापूर्ण अवस्थाबाट निस्कन अब त केही गर्नै पर्छ । यसका लागि गर्ने व्यवसायीले आफैं हो तर सरकारको साथ र आड भरोसा निश्चय पनि चाहिन्छ ।
हामीले पर्यटन क्षेत्र पुनरुत्थानका लागि ‘रिभाइभल प्लान’ बनाउनु जरुरी छ तर त्योभन्दा अगावै अहिले कसरी टिक्ने भनेर ‘सर्भाइभल प्लान’मा पनि उत्तिकै ध्यान दिनु जरुरी छ । हामी आफैंले मात्र सर्भाइभल वा रिभाइभलसम्बन्धी योजना बनाउन र लागू गर्नसक्ने अवस्था छैन । यसका लागि सरकाले बजेटमै ठोस कार्यक्रम घोषणा गरी सम्बोधन गर्नु जरुरी छ । हाम्रो होटलमा अर्को वर्ष पनि निरासाजनक अकुपेन्सी रह्यो भने यो व्यवसायबाट पलायन हुनुको विकल्प रहँदैन । त्यसैले व्यवसायलाई अघि बढाउन मार्केटिङमा ध्यान दिनु जरुरी छ । यसका लागि सरकारकै भूमिका प्रमुख हुनुपर्छ । अर्कोतर्फ होटललगायतका पर्यटन क्षेत्रसँग सम्बन्धित उद्योगले भोगको इन्धन समस्या भोलिका दिनमा पनि नआउलान् भन्न सकिँदैन ।
त्यसैले उनीहरूलाई इन्धनका लागि दीर्घकालीन व्यवस्था गरिनुपर्छ । यसले भोलिका दिनमा डिजेल वा पेट्रोलका लागि आयल निगमको ढोकामा दिनहुँ निवेदन दिन गइरहनु नपरोस् । सरकारले नीति तथा कार्यक्रम र बजेटमार्फत यी समस्यालाई अनुभवका रूपमा लिएर दीर्घकालीन समाधानको बाटो अख्तियार गरोस् ।
सरकारले योपटक गर्नैपर्ने भनेको नयाँ होटललाई आउने वातावरण बनाउनु पनि हो । अहिले नगर क्षेत्रमा जग्गा किनेर होटलमा लगानी गर्न सकिने अवस्था नै छैन । जग्गाको अकासिँदो भाउले होटलको सेवा महँगो भइरहेको छ । यसले दीर्घकालीन रूपमा नेपालको पर्यटन क्षेत्रलाई नै नकारात्मक असर पार्ने देखिएको छ । यसर्थ, सरकारले पुराना सम्पदाको पुनर्निर्माण र संरक्षण पनि हुने तथा अनुपयोगमा रहेका जग्गाको उपयोगिताका लागि लिजमा होटल निर्माण प्रतिस्पर्धाका आधारमा गराउन सकेमा यसले पर्यटन क्षेत्रलाई नै नयाँ दिशा दिनेछ । होटल निर्माणका लागि लिज अपधि औसतमा १ सय वर्ष बनाइयो भने ठूलो लगानी यस क्षेत्रमा आउन सक्छ । यसले पर्यटक बढाउँदा राज्यले अरुतिरबाट पनि फाइदा पाउने भएकाले सकारात्मक सोचका साथ अघि बढ्नुपर्छ ।
पुनर्निर्माण र युवाउद्यमशीलतामा केन्द्रित हुनुपर्छ

सुर्दशन बस्नेतयुवा उद्यमी
विनासकारी भूकम्प र नाकाबन्दी तथा तराई आन्दोलनले यो वर्ष चपेटामै प¥यो । मुलुकको औद्योगिक क्षेत्र तथा व्यावसायिक क्षेत्रको अवस्था पनि सारै नाजुक भएको छ । यस्तो अवस्थामा सरकारले बजेट तर्जुमा गर्दा पुनर्निर्माणलाई फोकस गर्नैपर्छ ।
भूकम्पले क्षतिग्रस्त ठाउँमा पुनर्निर्माण गर्नु जरुरी भइसकेको छ । उद्योगधन्धा कलकारखानासहित सर्वसाधारणको दैनिकीमा परेको छ । यसलाई सम्बोधन गर्न जरुरी छ । यतिबेला मुलुकको अवस्था दयनीय हुँदै जाँदा ठूलोमात्रामा युवा जनशक्ति विदेश पलायन भइरहेको छ । स्वदेशमै लगानीको वातावरण बनाउनु र रोजगारीका अवसर सिर्जना गर्नु र उनीहरूलाई स्वदेशमै पनि आयआर्जन गर्न सकिन्छ है भनेर विश्वस्त पार्नुपर्ने समय आएको छ ।
बजेटले यस्ता युवालाई लक्षित गर्दै विभिन्न सीपमूलक तालिमको व्यवस्था गर्नुपर्ने जरुरी छ । साथै, युवालाई कर्जामा सहुलियत उनीहरूको उत्पादनको बजारीकरण तथा प्रोत्साहन तथा प्रवद्र्धन गर्नेखालका कार्यक्रमलाई बजेटले सम्बोधन गरोस् । उनीहरूलाई स्वदेशमै रोजगारीका अवसरहसिर्जना गर्ने युवामैत्री बजेट आउनुपर्छ भन्ने मेरो राय हो । हामीकहाँ विदेश पठाउन तालिम दिने प्रचलन छ तर आगामी दिनमा युवालाई स्वदेशमै सीपमूलक तालिम लिएर दक्ष बनाउने र उनीहरूलाई स्वदेशमै आयआर्जनका बाटा खोल्न बजेट केन्द्रित हुनुपर्छ, जसले भूकम्पपछि थलिएको नेपाल तथा उद्योग व्यावसायिक क्षेत्रलाई पुनर्ताजगी दिन र पुनर्निर्माणमा सघाउन सक्षम हुनेछन् ।
युवालक्षित हुनुपर्छ

भरत आचार्ययुवा उद्यमी
हामीकहाँ धेरै राजनीतिक कुरा भए । आर्थिक अवस्था सुधार गर्ने विषयमा हाम्रो सरकार नीति निर्माता केन्द्रित भएको पाइएन । हामीले धेरैभन्दा धेरै युवालाई आबद्ध बनाउनेखालको बजेटको आपेक्षा गरेका छौं । यसका लागि नीतिगत सेवा सुविधा तथा सहुलियतको आवश्यकता पर्छ नै । भूकम्प र नाकाबन्दीले मुलुकलाई थिलोथिलो पारेको छ । यस्तो अवस्थामा युवा देश डुब्नै लाग्यो भनेर केही गर्न खोजेका छन् तर राज्यको तर्फबाट युवालाई समेट्ने प्रवद्र्धन गर्नेखालको कार्यक्रम आउन सकेको छैन । युवासँग एक्सिस टु फाइनान्सको समस्या छ । सम्पत्तिको अधिकार पनि युवासँग छैन । बजेटमार्फत नै केही कार्यक्रम ल्याएर धेरैभन्दा धेरै युवालाई उद्यमशीलतामा आबद्ध गराउन सक्यो भने मुलुकका लागि हितकारी हुनेछ । यसबाहेक कुनै पनि मुलुकको समृद्धि उत्पादनमूलक क्षेत्रको विकासबिना भएको पाइँदैन ।
यसका लागि प्रभावकारी संयन्त्रको आवश्यकता छ । योसँगै हामीकहाँ प्रविधि हस्तान्तरणको पनि समस्या छ । निजी क्षेत्रमैत्री वातावरण चाहिन्छ भन्ने कुरामा दुई मत रहेन । के–कस्ता सेवा दिने र अर्थतन्त्रको पुनःस्थापना गर्ने भन्ने विषयलाई पनि बजेटले सम्बोधन गरोस् भन्ने मेरो चाहना हो । यसैगरी, स्वदेशी उद्योगको प्रवद्र्धन गर्ने, रोजगारीका अवसर सिर्जना गर्ने कार्यमा अब पछि पर्नु हुँदैन । श्रमको सम्मान, युवालाई उत्प्रेरणा दिनेखालका कार्यक्रम ल्याउनु जरुरी छ । साना–साना कुरामा सरकारले ध्यान दिएर बजेट तर्जुमा गर्न सक्यो भने भूकम्प र नाकाबन्दीले तहसनहस भएको अर्थतन्त्रलाई उकास्न मद्दत पुग्ने थियो । हामीकहाँ कस्ता उद्योगको आवश्यकता छ, कति उद्योग चलेका छन् कति बन्द छन् भन्ने कुरा सरकार निजी क्षेत्रसँग कुनै आधिकारिक तथ्यांक छैन । निजी क्षेत्रको मनोबल बढाउनेखालका कार्यक्रम बजेटमा सम्बोधन गरिनुपर्छ ।