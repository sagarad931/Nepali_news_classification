
कर्मचारीको सञ्चयकोष व्यवस्थापनका लागि स्थापना भएको कर्मचारी सञ्चयकोषमा अहिले ५ लाख २५ हजार कर्मचारीको २ खर्ब १० अर्ब रकम जम्मा भइसकेको छ । सुरुमा निजामती कर्मचारीलाई मात्र समेटेको कोषले आफ्नो दायरा विस्तार गर्दै निजी क्षेत्रका कर्मचारीलाई पनि कोषको सेवा प्रवाह गर्दै आएको छ । कर्मचारीको निवृत्तिभरणपछिको सुरक्षाका लागि पेन्सन कोषसमेत सुरु गर्ने योजनामा अघि बढेको छ सञ्चयकोष । अनौपचारिक क्षेत्रका स्वरोजगार व्यक्तिहरूलाई पनि समेटेर उनीहरूको रिटायर्ड जीवनलाई सुरक्षित गर्न र सामाजिक सुरक्षाका लागि यो अवधारणा महत्वपूर्ण रहेको सञ्चयकोषका प्रशासक कृष्णप्रसाद आचार्य बताउँछन् । पेन्सन कार्यक्रमका लागि कोषको ऐन संशोधन र अन्य तयारी एकसाथ अघि बढिरहेको आचार्यको भनाइ छ । यो कोष लागू गर्न सके सरकारका लागि पनि पूर्वाधार विकासमा लामो अवधिको लगानी गर्न ठूलो रकम जम्मा हुने उनको भनाइ छ । विश्वमा सञ्चय कोषको अवधारणा परिवर्तन भई यसको दायरा सामाजिक सुरक्षा प्रदान गर्ने संस्थाका रूपमा विस्तार भइरहेको र नेपालमा पनि कोषलाई सोहीअनुसार अघि बढाउनुपर्ने उनको तर्क छ । प्रस्तुत छ, कोषको अवस्था र नयाँ योजनाबारे आचार्यसँग कारोबारकर्मी यादव हुमागाईंले गरेको कुराकानी :
कृष्णप्रसाद आचार्य प्रशासक, कर्मचारी सञ्चयकोष
तपाईंले कर्मचारी सञ्चयकोषको कार्यकारी नेतृत्व सम्हालेको ४ वर्ष पुगिसक्यो । यहाँ आउँदा तपाईंले जनाएका प्रतिबद्धता के–के पूरा भयो ?
मैले मेरो नियुक्ति हुने बेला नै सरकारसँग केही प्रतिबद्धता गरेको थिए । सोही प्रतिबद्धताअनुसार काम मैले गरिरहेको छु । मुलत : कर्मचारी सञ्चयकोषले कर्मचारीको अवकाशपछिका लागि जम्मा गर्ने कोष व्यवस्थापन गर्ने सन्दर्भमा मात्र काम गरिरहेको थियो । तर, विश्वमा यसको अवधारणा व्यापक भइसकेको अवस्थामा हामीले पनि कोषको दायरा र क्षेत्र विस्तार गर्नुपर्छ भन्ने मेरो सोच थियो । सोहीअनुसार सञ्चयकोषको अवधारणलाई विस्तार र आधुनिकीकरण गर्न विभिन्न योजना अघि बढेका छन् ।
सञ्चयकोष ऐनले कर्मचारीको सञ्चयकोष व्यवस्थापन गर्ने कामलाई मात्र समेटेको थियो । यसको काम व्यापक बनाउन पहिलो आवश्यकता यसको कानुनी सुधार नै थियो । कानुनी पक्षमा सुधारका लागि हामीले अन्तर्राष्ट्रिय अवधारणा र अनुभव समेटेर ऐन सुधारको काम अघि बढाएका थियौं । जुन अहिले व्यवस्थापिका–संसद्बाट पारित हुने चरणमा छ । यो कानुनी सुधारको मात्र पाटो भयो । कानुन बनेपछि यसलाई कार्यान्वयमा लैजानु अर्को चुनौती हो, जसका लागि हामीले अहिले नै धेरै तयारी गरिसकेका छौं । मुख्य गरी सञ्चयकोषको काम औपचारिक मात्र भएर भएन, यो कोषको अवधारणा नै पुरानो भइसक्यो । यसलाई नयाँ रूपमा लैजानुपर्छ । सञ्चयकोषको अवधारणलाई व्यापक बनाएर यसलाई कर्मचारीको पेन्सन कोषका रूपमा लैजान आवश्यक छ ।
यसैगरी यसले समेट्ने दायरा पनि फराकिलो पार्नु आवश्यक छ । अनौपचारिक क्षेत्रका रोजगारीलाई पनि यसमा समेट्नुपर्छ । अनौपचारिक क्षेत्रको पनि राष्ट्रिय आर्थिक विकासमा कुनै न कुनै योगदान रहेकाले उनीहरूको पनि सामाजिक सुरक्षा हुनुपर्छ र यसलाई सञ्चयकोषले समेट्नुपर्छ भन्ने हाम्रो सोच हो । यही सोचलाई ऐन संशोधनमा राखेका छौं । स्वास्थ्य बिमालाई अगाडि बढाउनका लागि तयारी भइरहेको छ । यसलाई कसरी अगाडि बढाउने भन्ने विषयमा हामीले नियमावलीसहित नै सरकारलाई सुझाव दिइसकेका छौं । राज्यको आवश्यकतामा हामी अघि बढ्छौं भन्ने सन्देश दिन खोजेका थियौं । अहिले स्वास्थ्य बिमाका बारेमा राज्यका हरेक तहमा कुरा भइरहेको छ । हामीले अनौपचारिक क्षेत्रलाई पनि पेन्सन कार्यक्रममा कसरी समेट्न सकिन्छ भनेर अन्तर्राष्ट्रिय श्रम संगठन (आईएलओ)को सहयोगमा प्राविधिक अध्ययन समेत गरिसकेका छौं । हामी अब यसलाई संस्थागत रूपमा कसरी कार्यान्वयन गर्ने भन्नेबारे प्रणाली बनाउनमा केन्द्रित भएका छौं ।
यसैगरी पब्लिक सेक्टरमा मानव संसाधन विकास हुन सकेको छैन । यसमा पनि हामीले काम गरिरहेका छौं । मानव संसाधन विकासका लागि उच्च तहका कर्मचारीलाई विभिन्न विषयमा अध्ययन/अनुसन्धानका लागि सहयोग गरिरहेका छौं । उनीहरूले अध्ययन गरी प्रस्तुतीकरण गर्छन् । यस कार्यक्रमबाट उच्च व्यवस्थापकमा पढ्ने, नयाँ कुरा खोज्ने, व्यक्तित्व तथा नेतृत्व विकास गर्ने र अनुभव आदान–प्रदान गर्ने काम पनि भइरहेको छ । कोषका प्रत्येक शाखा÷विभागमा महिनाको एकपटक ‘नलेज सेयरिङ’ कार्यक्रम पनि सुरु गरेका छौं । यस पटकदेखि नाफाबाट निश्चित प्रतिशत कर्मचारीको वृत्तिविकासमा छुट्याउन थालेका छौं । यसबाट तालिम, अध्ययन अवलोकन भ्रमणजस्ता कर्मचारी प्रोत्साहन कार्यक्रम गर्ने लक्ष्य छ ।
यसैगरी लगानीको सन्र्दभमा सञ्चयकोषको फन्ड देशको पूर्वाधार विकासमा लगानी गर्नुपर्छ भन्ने मेरो मान्यता हो । सामान्य उद्योगव्यवसायमा त बैंक तथा वित्तीय संस्थाले नै लगानी गर्छन्, यसमा कोषले ध्यान दिनुहुँदैन भन्ने हो । म आफ्नो अडानमा अझै अडिग छु । सोहीअनुसार काम पनि भइरहेको छ । तामाकोसी, चिलिमे, अपरदोर्दीलगायतका ठूला आयोजनमा लगानी गरेका छौं । मुख्य गरी हामीले हामीले सञ्चयकोषभन्दा पनि सामाजिक सुरक्षा संस्थाका रूपमा अघि बढाउन चाहेका छौं ।
तपाईंले कोषको सेवा सञ्चयकर्ताको घरदैलोमै पुर्याउने घोषणा गर्नुभएको थियो, के भइरहेको छ ?
सञ्चयकर्तालाई घरदैलोमै सेवा पुर्याउनका लागि सेवा लिन हाम्रो आफ्नै शाखामा आउनुपर्ने बाध्यता हटाउनुपर्छ । यसका लागि हामीले राष्ट्रिय वाणिज्य बैंकसँग सम्झौता गरेर काम अघि बढाइसकेका छौं । गत वर्षदेखि सञ्चयकर्ताले रकम बुझाउन कोषकै कार्यालय आउनुपर्दैन । वाणिज्य बैंकको एबीबीएस सेवामाफर्त रकम बुझाउने काम सुरु भइसकेको छ । यसबाहेकका अरू सेवा भने ब्रान्चलेस बैंकिङबाट दिने हाम्रो तयारी छ । वाणिज्य बैंकसँग सम्झौता भइसकेको छ । यसको प्राविधिक काम मात्र मिलाउन बाँकी छ । अब अर्को वर्षदेखि परीक्षणका रूपमा ५ ठाउँ तय गरी त्यहाँ ब्रान्चलेस सेवामार्फत काम गर्ने र त्यो सफल भए अन्य बैंकसँग पनि सम्झौता गरी ७५ वटै जिल्लामा कोषको सेवा पुर्याउने लक्ष्य छ ।
कोषको आकार र लगानीको अवस्था कस्तो छ ?
चालू आर्थिक वर्षको पुस मसान्तसम्म कोषमा ५ लाख २५ हजार सञ्चयकर्ताको २ खर्ब १० अर्ब रुपैयाँ जम्मा भएको छ । उक्त रकममध्ये केही तरलताका लागि राखेर अन्य क्षेत्रमा लगानी गरेका छौं । लगानीमा हामीले मुख्य जोड हाम्रै सदस्यलाई दिने हो । कुल लगानीको ६० प्रतिशत सदस्यले सञ्चयकर्तालाई  घरसापटीलगायतका शीर्षकमा दिएका छौं । १० प्रतिशत विभिन्न पूर्वाधार विकास परियोजनामा लगानी छ । यसबाहेक १६ प्रतिशत लगानी मुद्दती खातामा, ८ प्रतिशत ट्रेजरी र प्रतिशत सेयरमा लगानी छ ।
कोषले लगानी गर्न नसकेर धेरै रकम थुप्रिएको छ नि !
हामीले कोषको तरलता व्यवस्थापन गर्नेगरी अल्पकालिन र दीर्घकालीन लगानी गर्दै आएका छौं । विगतमा बीचमा ८÷९ अर्व रुपैयाँसम्म रकम होल्ड भएको थियो । त्यसलाई हामीले विभिन्न ऋणपत्र, ट्रेजरीमा लगानी गरिसकेका छौं । अहिले कोषमा  ३÷४ अर्व रुपैयाँ मात्र होला । जुन तरलताको लागि आवश्यक छ ।
कर्जा असुलीको अवस्था कस्तो छ ?
कर्जा असुलीको अवस्था सन्तोषजनक छ । पछिल्ला समय भएका लगानी फिर्ता भए पनि पहिला दिएका ऋणहरू उठ्न गाह्रो भएको हो । आफूसँग लगानीका लागि संरचना नभएको र बैंकहरूलाई विश्वास गरी सहवित्तीयकरणमा दिएको कर्जा असुलीमा समस्या छ । डुबेको ठूलो ऋण भनेको सुधीर बस्नेतलाई दिएको २४ करोड मात्र हो । अहिले डुबेको कर्जा उठाउन विशेष असुली रणनीति बनाएर अगाडि बढेका छौं । यस रणनीतिमा १–२ वटा असुल भइसके । केही व्यवस्थापन गर्ने काम अघि बढिरहेको छ ।
ऋण लगानीमा दबाब आउँछ भन्ने सुनिन्छ, सत्य के हो ?
मैले सरकारसँग सम्झौता गरेर नियुक्ति लिएको हुँदा अहिलेसम्म त्यस्तो दबाब आएको छैन । हामी आफैं ऋण लगानीको सन्दर्भमा व्यवस्थित हुँदै गएका छौं । हामीकहाँ व्यापारिक/उद्योग क्षेत्रलाई ऋण दिने संस्थागत संरचना छैन । यस क्षेत्रमा हामी जोखिम मूल्यांकन गरेर ऋण लगानी गर्न सक्दैनौं । विगतको ऋण लगानी र असुलीको अवस्था हेर्दा हामी व्यापारिक क्षेत्रलाई ऋण दिने संस्था होइनौं भन्ने पाठ सिकेका छौं । यी क्षेत्रमा गएका कर्जा पनि राम्रा भएका छैनन् । हामी उपयुक्त संस्था होइनौं । मुख्य गरी हाम्रो सञ्चयकर्ता र देशको पूर्वाधार विकासका परियोजना लगानी गर्ने हाम्रो जोड हो । यसलाई पनि व्यवस्थित र कम जोखिम बनाउनका लागि हामीले जोखिम विश्लेषण गर्ने विभाग र निर्देशिका पनि बनाएका छौं । उक्त विभागले ऋण लगानीका लागि राम्रोसँग अध्ययन मूल्यांकन गरेपछि मात्र लगानी गछौं ।
वित्तीय संस्थाको झै ऋण लगानी गरे पनि वित्तीय प्रणालीमा हुनुहुन्न, बैंकले कालोसूचीमा राखेको व्यक्तिलाई पनि ऋण दिने गरेको आरोप छ नि ! 
वित्तीय संस्थाजस्तै ऋण लगानीको काम गर्ने भए पनि त्यसका लागि हामी वाणिज्य बैंकजस्तो संरचनामा थिएनौं । ऋण लगानी, जोखिम मूल्यांकन, कर्जा असुलीका लागि संरचना नै थिएन, जुन पाटोमा अहिले केही सुधार भएको छ ।
बैंक तथा वित्तीय संस्थाको ऋणीबारे जानकारी दिने कर्जा सूचना केन्द्रको सदस्य नभएकाले पनि हामीलाई जानकारी आउँदैन । यसैगरी कोषको ऋण नतिर्ने व्यक्तिलाई केन्द्रले कालोसूचीमा राख्ने व्यवस्था छैन । पर्याप्त सूचना आदान–प्रदान नहुने भएकाले यसमा केही गल्ती भएको हुनसक्छ । हामीकहाँ ऋण नतिरेकोे व्यक्ति बैंकका लागि राम्रो ग्राहक भएको उदाहरण पनि छ । त्यसैले विगतको गल्तीबाट सिकेर हामीले नयाँ ऐनमा यो विषयलाई समेटेको छौं । कोषको ऋण नतिर्ने व्यक्ति पनि कालो सूचीमा राख्ने व्यवस्था छ ।
बैंकिङ प्रणालीको कुरा गर्दा निजी क्षेत्रका बैंक र हामीले काम गर्ने तौरतरिका केही फरक छन् । उनीहरू ऋण असुलीमा ‘बिजनेस डिसिजन’ भनेर ऋणको छिट्टै व्यवस्थापन गर्न सक्छन् । उनीहरूको संचालक समितिले निर्णय गरे पुग्छ । तर, हामीलाई भने कानुनी दफा हेरेर मात्र निर्णय गनुपर्ने बाध्यता छ । त्यो अवस्थामा कोषको भूमिका अलि व्यावहारिक भएन कि भनेर बैंकहरू आलोचना गर्छन् ।
पेन्सनको अवधारणालाई कसरी अघि बढाउँदै हुनुहुन्छ ?
सञ्चयकोषको अवधारणा परिवर्तन भइसकेको छ । विश्वका धेरै देशमा सञ्चयकोषको अवधारणा नै पेन्सन फन्डमा परिवर्तन भइरहेका छन् । भारतमा कर्मचारी सञ्चयकोष नाम भए पनि उसले पेन्सनको काम सुरु गरिसकेको छ । नेपालमा पनि सञ्चयकोषको अवधारणाई समयानुकूल सुधार गर्न जरुरी भएकाले पेन्सन फन्डको अवधारणा ल्याएका हौं । कर्मचारीले आफ्नो कार्यकालमा जम्मा गरेको रकम उसको रिटायर्ड लाइफका लागि प्रयोग गर्ने हो । यो कोष ठूलो र लामो अवधिको हुने भएकाले राज्य र कर्मचारी दुवैलाई पनि फाइदा हुन्छ । यो फन्ड भएमा राज्यलाई पनि लामो अवधिको ठूलो कोष उपलब्ध हुन्छ जुन पूर्वाधार विकास कार्यक्रममा लगाउन सक्छ । रोजगारी भएका सर्वसाधारणलाई पनि रिटायर्ड भएको अवस्थामा ढुक्क हुने अवस्था हुन्छ । यो कार्यक्रम सुरु गर्न हामीले एक तहको तयारी सक्यौं । आफैंले सामान्य अध्ययन गरेपछि यसको प्राविधिक अध्ययनका लागि आइएलओको सहयोग लियौं । उसले अन्तर्राष्ट्रिय विज्ञ झिकाएर पेन्सन कोष व्यवस्थापनका लागि प्राविधिक सुझाव दिएको छ । अब कोष व्यवस्थापन, यसको सञ्चालक संरचना, संगठानिक संरचनालगायतका विषयमा कसरी अघि बढाउने भनेर आन्तरिक तयारी गरीरहेका छौं । ऐन संशोधन पनि प्रक्रियामा छ । ऐन आउने बित्तिकै अपौचारिक र अनौपचारिक सबै क्षेत्रलाई समेटेर पेन्सन कार्यक्रम सुरु गर्ने हाम्रो तयारी छ ।
सञ्चयकर्ताको सामाजिक सुरक्षाको पाटोमा के काम भइरहेको छ  ?
म कोषमा आएपछि सञ्चयकर्ताको सामाजिक सुरक्षाका लागि २/४ वटा काम सुरु भएका छन् । स्वास्थ्य बिमा कार्यक्रमअन्तर्गत सामान्य बिरामी भएका सञ्चयकर्तालाई ३५ हजार र गम्भीर भएमा ५० हजारसम्म सहयोग दिन सुरु गरिसकेका छौं । यसै आर्थिक वर्षदेखि ‘मेट्रानिटी एन्ड चाइल्ड बेनिफिट’ कार्यक्रम पनि अघि बढाएका छौं । सामाजिक सुरक्षाको रकम पनि बढाउँदै लगेका छौं ।
कोषको नियामक निकायबारे बहस भइरहेको छ, तपाईंहरूको धारण के हो ?
कर्मचारी सञ्चयकोषको नियमनकारी निकाय भइदियोस्, हामीले गरेका कामकारबाहीको बारेमा कुनै स्वतन्त्र निकायले अनुगमन गरे राम्रै हुन्छ भन्ने हाम्रो धारणा हो । यसका लागि हामीले अन्तर्राष्ट्रिय रूपमा हामीजस्तै सामाजिक सुरक्षा प्रदान गर्ने संस्थाहरूको नियमनकारी निकायको अध्यन गरी सरकारलाई सुझाव दिइसकेका छौं । सञ्चय कोष, नागरिक लगानी कोषजस्ता धेरै सामाजिक सुरक्षा कोष छन् । सबैलाई समेट्ने गरी नियमनकारी निकायको जरुरी छ । बरु हामी त आफैं अनुशासित भएर सञ्चालित छौं । अर्थमन्त्रालयले पनि हेरेकै छ ।
वित्तीय संस्थाझै काम गरे पनि वित्तीय सूचकहरू सर्वसाधारणको जानकारीका लागि प्रकाशित गर्नुपर्दैन ?
आफ्ना सरोकारवाला निकाय तथा व्यक्तिहरूलाई सही सूचना दिनुपर्छ । अझ वित्तीय कारोबार गर्ने संस्थाका लागि त यो झनै महत्वपूर्ण छ । सूचना प्रवाह गर्नकै लागि हामीले विगत ३–४ वर्षदेखि हाम्रो वार्षिक वित्तीय प्रतिवेदन प्रकाशन गर्दै आएका छौं । जसमा लेखापरिक्षण भएको वित्तीय विवरण र महालेखा परीक्षकको सुझाव पनि हुन्छ । 