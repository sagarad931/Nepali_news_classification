
डा. बलबहादुर मुखियाबौद्धिक सम्पत्ति विज्ञ, नेपाल ल क्याम्पस
२०५० सालमा सहायक प्राध्यापकबाट त्रिभुवन विश्वविद्यालयमा सेवा प्रवेश गरेका सह–प्राध्यापक डा. बलबहादुर मुखिया नेपालका एकमात्र बौद्धिक सम्पत्ति विज्ञ हुन् । त्रिभुवन विश्वविद्यालय कानुन संकायअन्तर्गत नेपाल ल क्याम्पसमा प्राध्यापनरत मुखियाले त्रिविबाट २०६१ सालमा ‘लिगल प्रोटेक्सन कपी राइट ईन ल’ विषयमा विद्यावारिधि गरेका हुन् । उनले त्रिविबाटै कानुन संकाय (वाणिज्य कानुन) मा एलएलएम (प्रथम श्रेणी), मानविकी र शिक्षाशास्त्र संकायमा पनि स्नातकोत्तर गरेका छन् । उनले कम्प्यारेटिभ जुरिस्प्रुडेन्स भाग १ र २, लिगल रिचर्स अ ग्लिम्प्स, बौद्धिक सम्पत्ति कानुनलगायतका आधा दर्जन पुस्तक लेखेका छन् । यस्तै, करिब एकदर्जन अनुसन्धान पेपर, विभिन्न शीर्षकमा राष्ट्रिय, अन्तरराष्ट्रिय जर्नल र पत्रपत्रिकामा गरी झन्डै पाँच दर्जन लेख लेखेका छन् । उनले बौद्धिक सम्पत्ति संरक्षण सम्बन्धमा प्रतिलिपि अधिकार रजिष्ट्रारको कार्यालयमा योगदानसमेत गरेका छन् । उनले कानुन सुधारका लागि सुझाव र अन्तरराष्ट्रिय सन्धि अनुमोदन सम्बन्धमा आवश्यक सरसल्लाहसमेत प्रदान गरेका छन् । यसैगरी नेपालको कानुनलाई नेपालीबाट अंग्रेजी भाषामा अनुवाद गरेका छन् । बौद्धिक सम्पत्तिको अवधारणा र नेपालमा यसको संरक्षण सम्बन्धमा भएका प्रयास, यसका सम्भावना र चुनौतीमा केन्द्रित रहेर मुखियासँग कारोबारकर्मी भगवान खनालले गरेको कुराकानी  : 
बौद्धिक सम्पत्ति भनेको के हो ? यसलाई आम मानिसले बुझ्ने गरी सरल भाषामा बताइदिनुस् न ?
बौद्धिक सम्पत्ति भन्नाले मानिसको बुद्धि, मनबाट सिर्जना हुने बौद्धिक र मौलिक रूपमा प्रस्तुत हुने कुनै पनि कृति हो । कुनै पनि कृति भन्नाले ति सिर्जना विभिन्न किसिमका हुन्छन् । यो आर्थिक र नैतिक अधिकार हो । यसलाई दुई भागमा विभाजन गरिएको छ । पहिलो चाहिँ औद्योगिक सम्पत्ति हो । जसअन्तर्गत पेटेन्ट, डिजाइन, टे«डमार्क, सर्भिस मार्कस्, इन्डस्ट्रियल डिजाइन, इन्टिग्रेट सर्किटलगायत पर्छन् । कुनै पदार्थ वा पदार्थ समूहको बनावट, सञ्चालन वा प्रसारको नयाँ उपाय वा तरीकासम्बन्धी वा कुनै नयाँ सिद्धान्त वा फर्मूलाद्वारा पत्ता लगाइएको कुनै उपयोगी आविष्कारलाई पेटेन्ट भनिन्छ । यस्तै, डिजाइन भनेको कुनै नयाँ सिद्धान्त वा फर्मूलाद्वारा पत्ता लगाइएको कुनै उपयोगी आविष्कार हो । टे«डमार्कलाई कुनै फर्म, कम्पनी वा व्यक्तिले आफ्नो उत्पादित मालसामानलाई अरुभन्दा फरक देखाउन प्रयोग गरिने शब्द, चिन्ह व चित्र शब्द, चिन्ह र चित्रको संयोगलाई भनिन्छ ।
अर्को चाहिँ कपी राइट (प्रतिलिपि अधिकार) । यसमा चाहिँ बौद्धिक र मौलिक रूपका सिर्जना पर्छन् । जसअन्तर्गत पुस्तक, लेख, रचना, आर्किटेक्चर डिजाइन, म्युजिक वा ड्रामास्टिक काम आदि पर्छन् । नयाँ नयाँ अनुसन्धान पर्दछन् । प्रतिलिपि अधिकारको क्षेत्र व्यापक हुँदै गएको छ । अहिले आएर कम्प्युटर सफ्टवेयर कार्यक्रम पनि बन्न थालेकाले यो पनि कपी राइट विषयवस्तु हो । तर कम्प्युटर कार्यक्रम कहिलेकाहीँ पेटेन्ट र टे«डमार्कमा पनि दर्ता हुनसक्छ ।
साधारण मानिसले यो एक सिर्जना हो भनेर बुझ्नुपर्छ । यो मौलिक र बौद्धिक हो । यो कसैको सम्पत्ति हो भनेर बुझ्नुपर्छ । यसलाई कसैले चोरी गर्न पाइँदैन । अनुमति नलिइकन प्रयोग गर्न पनि पाईंदैन । यसको संरक्षण कानुनले नै गरेको छ ।
नेपालमा बौद्धिक सम्पत्ति संरक्षणको अवस्था कस्तो छ ?
नेपालमा बौद्धिक सम्पत्ति संरक्षणका लागि दुई वटा ऐन छन् । एउटा पेटेन्ट, डिजाइन र ट्रेडमार्क ऐन २०२२ र अर्को प्रतिलिपि अधिकार ऐन २०५९ छ । बौद्धिक सम्पत्तिभित्र पनि औद्योगिक सम्पत्तिको संरक्षण पेटेन्ट ऐनले गर्छ भने बौद्धिक र मौलिक सम्पत्तिको संरक्षण प्रतिलिपि अधिकारले गर्छ ।
यी कानुनले हाम्रा सर्जकको संरक्षण गर्न सकेको छ ?
औद्योगिक सम्पत्तिलाई सम्पत्ति संरक्षण पेटेन्ट, डिजाइन र टे«डमार्क उद्योग विभागमा दर्ता हुनुपर्छ । विभागको सम्बन्धित शाखाले यससम्बन्धी काम गर्दछ । यसको समयसमयमा नियमानुसार नवीकरण गर्दै जानुपर्छ ।
प्रतिलिपि अधिकार हेर्ने प्रतिलिपि अधिकार रजिस्टारको कार्यालय छ । बौद्धिक र मौलिक सम्पत्तिलाई पनि ऐनअनुसार रजिस्टारको कार्यालयमा दर्ता गर्दै जानुपर्छ । यदि दर्ता गरेन भने पनि जब ट्यान्जिबल (मूर्त) स्वरुपमा जस्तै : किताब, साहित्य, कम्प्युटर कार्यक्रम, म्युजिकको रूपमा पनि आएभने दर्ता गर्नुपर्छ भन्ने छैन । त्यो स्वतस्फूर्त संरक्षण हुन्छ । किनभने नेपाल बोर्न कन्भेन्सन पक्षीय देश हो । नेपालका विद्यमान कानुनले बौद्धिक सम्पत्तिलाई मज्जाले संरक्षण गरेको छ ।
पेटेन्ट दर्ताको कानुन बनेको निकै वर्ष भइसक्दा पनि पेटेन्ट राइट लिनेको संख्या कमी देखिएको छ । यस्तो हुनुको कारण के हो ? 
ठीक हो, कानुन बनेको धेरै वर्ष भए पनि पेटेन्ट राइट लिनेको संख्या कम छ । विकसित मुलुकमा एकै वर्षमा हजारौं पेटेन्ट दर्ता हुन्छन् । अमेरिका, जापान, युरोपियन युनियन धनी हुनुमा त्यहाँ धेरैले पेटेन्ट राइट लिनुले पनि हो । हामी विकासशील मुलुक भएकाले पो हो कि पेटेन्ट अधिकार लिनेको संख्या कमी भएको । सिर्जना गर्न पर्दैन भनेर त कोही पक्कै पनि नलाग्ला । तर, सम्बन्धित निकायमा गएर दर्ता गर्ने र समयमा अधिकार लिएर बस्नेको भने कमी देखिएको छ । पेटेन्टले आर्थिक अधिकार दिन्छ भन्नेमा सर्जक सचेत हुनुपर्छ । सर्जकलाई आर्थिक उपार्जन हुने अवस्था छैन भन्ने लागेकाले पनि अधिकार लिन पछाडि परेको हुनसक्छ । उनीहरू बजारको अवस्था हेरेर पनि पेटेन्टमा दर्ता हुन पछि परेको हुनसक्छ । भारतजस्तो ठूलो जनसंख्या भएको देशमा दर्ता हुनेको संख्या बढी छ । कुुनै किताब लेख्दा त्यसको बजार नै छैन भने नयाँ लेख्न कहिलेकाही उत्साहित नहुन पनि सक्छ । आर्थिक उपार्जन भएन भने मानिसहरू पेटेन्ट दर्ताको लागि उत्साहित नहुन सक्छन् ।
नागरिक चेतना कस्तो छ ?
चेतनाको कमी चाहिँ देखिन्छ । बौद्धिक सम्पत्ति के हो भन्नेमा सबै सचेत छैनन् । अरुको पुस्तक सार्दा कसरी सार्ने, साइटेसन गर्ने भन्ने चेतना छैन । कसरी साइटेसन गर्ने भन्ने कुरा छ । यस्ता चोरीका सम्बन्धमा उजुरी दिनेको संख्या दिनप्रतिदिन बढ्दै गएको छ । अर्काको सम्पत्ति चोरी गर्नु हुन्न भन्ने चेतना सबैमा छैन । वादविवादको अवस्था आउँदा सम्बन्धित निकायमा दर्ता भएको प्रमाणले ठूलो भूमिका खेल्छ । बौद्धिक सम्पत्ति राम्रोसँग संरक्षण भयो कि भएन भनेर बेलाबखत मुद्दा त उठिरहेकै छ नि ।
नेपालमा बौद्धिक चोरीका घटना कत्तिको देखिएको छ ?
पक्कै पनि बौद्धिक सम्पत्तिसम्बन्धी चेतनाको कमीले गर्दा चोरीका घटना सर्वोच्च अदालतसम्म पनि पुगेको घटना छ । विश्वविद्यालयमा मास्टर्स डिग्रीको थेसिस चोरिएका घटना धेरै छन् । म्युजिकका पाइरेसी भएका घटना छन् । प्रविधिमार्फत चोरी घटना बढेका छन् ।
यस्तो अवस्थामा पछिल्लो समयमा प्रविधिले कस्ता समस्या ल्याएको छ ?
अहिलेको प्रविधिको जमानामा ट्वीटर, फेसबुक, इन्टरनेटको विकास भएको छ । समाज पनि भर्चुअल भइसक्यो । डिजिटल संस्कृतिको विकास भएको छ । यसले पाइरेसी बढ्दो क्रममा छ । यसलाई रोक्न पनि जटिल भएको छ ।
प्रविधि अघिअघि, देशमा बन्ने काुनन र कानुनको सिद्धान्त पनि पछिपछि देखिएको छ । प्रविधि धेरै अघि गएको छ । टेक्नोलोजी अघि जाँदा धेरै समस्या आएका छन् । यसलाई सुरक्षा गर्ने कानुन छ कि छैन ? नयाँ डिजिटल कानुन छ कि छैन ? हाम्रो विद्युतीय कारोबार ऐन २०६३ हो । अहिलेको अवस्थामा हामी १० वर्ष पछि छौं । प्रविधि र अपराध १० वर्ष अगाडि छ, कानुन १० वर्ष पछि छ । कानुन नै नभएपछि कसलाई पक्रने ?
सरकारी निकायको भूमिका कस्तो छ ?
पेटेन्ट र प्रतिलिपि अधिकार, कानुन र नीति त छँदैछन् । उता, ब्रोडकास्टिङ र टेलिकम्युनिकेसन कानुन पनि छ । अहिले २०७२ सालमा उद्योग विभागले ट्रेडमार्क कार्य सञ्चालन दिग्दर्शन ल्याएको छ । भर्खरै आमसञ्चार नीति २०७३ आएको छ । बौद्धिक सम्पत्ति पनि संविधानमा नै पहिचान भएको छ । नेपालको संविधानले पनि बौद्धिक सम्पत्तिलाई मौलिक अधिकारभित्र समावेस गरेको छ । संविधानमा बौद्धिक सम्पत्ति भनेको के हो ? कसरी संरक्षण गर्ने भन्ने कुरा समावेस गरिएको छ । अमेरिकामा प्रतिलिपि अधिकार संविधानमा नै छ । कुनै पनि वैज्ञानिक, साहित्यिक वा अन्य त्यस्ता विशिष्ट बौद्धिक सम्पत्तिलाई संविधानमा नै लेखेर सुरक्षण गरेको छ । भनेपछि कति महत्व छ त ?
अहिले त कुनै पनि भौतिक सम्पत्तिको उत्पादनभन्दा बौद्धिक सम्पत्तिको सुरक्षण महत्वपूर्ण छ । किनभने प्रतिलिपि अधिकारसम्बन्धी उद्योग नै देख्छौं । पब्लिकेसन, ब्रोडकास्टिङ, प्रिन्ट मिडिया, कम्प्युटर सफ्टवेयर कार्यक्रम आदि सबै प्रतिलिपि अधिकारसँग सम्बन्धित उद्योग हुन् ।
प्रतिलिपि अधिकारसँग सम्बन्धित उद्योगले देशको आर्थिक अवस्था सुधार्न कस्तो भूमिका खेल्छ ?
यी उद्योगले देशको आर्थिक अवस्था सुधार्न निकै महत्वपूर्ण भूमिका खेल्छन् । होला, हाम्र्रो देशमा त्यत्ति अध्ययन भएको छैन । यसले कुल गार्हस्थ उत्पादन (जीडीपी)मा कति योगदान गरेको छ भन्ने अध्ययन भएको छैन । जापानमा ४.५ प्रतिशतले योगदान गर्छ । त्यस्तै, अमेरिका, बेलायत, स्वीडेनमा उनीहरूले अनुसन्धान गरेर प्रतिलिपि अधिकारसँग सम्बन्धी उद्योगले जीडीपीमा कति योगदान गरेको छ भन्ने कुरा प्रष्टसँग लेख्छन् । नेपालमा पनि सरकारले यस्तो किसिमको अध्ययन गर्ने हो कि ? यस्तो अध्ययनको जरुरी छ । यिनीहरूले रोजगारी सिर्जना गरेका छन् । गरिबी घटाउन पनि सहयोग गरेका छन् । यसैले यसको अवस्था अध्ययन गर्नुपर्छ । नेपालमा यस सम्बन्धमा गम्भीर अनुसन्धान भएको छैन ।
सरकारले त गरेन गरेन, तर तपाईंहरू जस्तो विज्ञले अनुसन्धान गरेर सरकारलाई दबाब दिनुभएको छ ?
हामी विश्वविद्यालयमा पढाउने हुनाले योसम्बन्धी कोर्स विश्वविद्यालय तहमा कसरी विकास गर्ने भनेर चाहिँ योगदान गर्न सक्छौं । अझ सकिन्छ भने विद्यालय तहसम्म । बौद्धिक चोरीका घटना न्यूनीकरण गर्न पनि विद्यालयदेखि विश्वविद्यालयसम्म योसम्बन्धी पढाइ हुनु आवश्यक छ ।
त्रिवि जस्तो नेतृत्वदायी विश्वविद्यालयमा त बौद्धिक सम्पत्तिसम्बन्धी कोर्स छैन । एलएलबी र बीए एलएलबी (स्नातक तह) मा ऐच्छिक रूपमा राखिएको छ । भोलि सेमेस्टर प्रणाली आयो भने यो कोर्सको विकास होला कि ? तर, पूर्वाञ्चल विश्वविद्यालयमा भने स्नातकोत्तर तहमा बौद्धिक सम्पत्ति कानुनको ५० पूर्णाङ्कको पढाइ हुन्छ ।
त्यसो भए प्रतिलिपि अधिकारसम्बन्धीको जनशक्ति उत्पादन न्यून छ हो ?
विश्वविद्यालयमा त कोर्स विकास नभएको अवस्थामा जनशक्ति न्यून छ । बाहिर कसले गर्छ ? प्रतिलिपि अधिकार रजिस्टार कार्यालयले सरोकारवालालाई केही स–साना प्रकृतिका तालिम दिन सक्छ । यसैले जनशक्ति विकास गर्न विश्वविद्यालयमा अध्ययन गराउनुपर्छ । मैले त के सोचेको छु भने त्रिविको स्नातकोत्तर तहमा पहिलो वर्ष बौद्धिक सम्पत्ति र दोस्रो वर्ष पेटेन्ट राइट अधिकार भन्ने कोर्स राख्नु पर्छ । यो क्षेत्रको विकास गर्न धेरै प्रयास बाँकी छ । नीति बनाएर त्रिविको मास्टर्स लेभलमा यससम्बन्धी अनिवार्य अध्ययन गराउनुपर्छ । प्रतिलिपि अधिकार के हो भन्ने वकिललाई समेत थाहा नहुन सक्छ ।
कृषिजन्य र जैविक विविधताको क्षेत्रमा पेटेन्ट राइट लिने कुरा आएको छ नि ?
तपाईंले ठीक भन्नुभयो । यो जेन्यून प्रश्न हो । बौद्धिक सम्पत्ति स्थिर (स्टाटिक्स) छैन, यो इभोलुसनरी (विस्तारित) प्रकृतिको हुन्छ । यसको विस्तार किसानले ‘प्लान्ट भेराइटी’मा गरेका छन् । बौद्धिक सम्पत्तिभित्र सुरक्षण गर्नुपर्ने परम्परागत ज्ञान पनि हो । नेपालमा मात्रै हैन संसारमा नै यो भन्न थालिएको छ । नेपालको सन्दर्भमा धामी, झाँक्रीसम्बन्धी परम्परागत ज्ञान, पाँचऔले, रुद्राक्ष, च्याउ, यार्चागुन्बुलगायतको बौद्धिक सम्पत्तिभित्र विस्तार गर्ने कुरा उठेको छ । यसलाई परम्परागत ज्ञानभित्र सुरक्षण गर्नुपर्छ । योसम्बन्धी कानुन पनि बनाउँदै जानुपर्छ । जैविक विविधता सम्बन्धमा बौद्धिक सम्पत्ति के कस्तो छ भनेर कानुन संकायमा एक जनाले पीएचडी पनि गर्दैछन् ।
पाइरेसीलाई कसरी रोक्ने ?
सूचना तथा सञ्चार प्रविधिमार्फत अहिले धेरै चुनौती आएका छन् । कानुन कडा चाहिन्छ । यसको कार्यान्वयन पनि प्रभावकारी हुनुपर्छ । डिजिटल पाइरेसीलाई रोक्ने कानुन चाहिन्छ । अबको आवश्यकता भनेको साइबर प्रहरीको हो । भौतिक प्रहरी भएर हुँदैन । अमेरिकामा २००१ मा डिजिटल पाइरेसीको ठूलो विवाद उठेको संसारभर स्मरणीय छ ।
नेपालले यससम्बन्धी कस्ता–कस्ता अन्तरराष्ट्रिय सन्धिलाई अबलम्वन गरेको छ ?
नेपालले बौद्धिक सम्पत्ति संरक्षणसम्बन्धी महत्वपूर्ण सन्धि सम्झौतामा हस्ताक्षर गरिसकेको छ । नेपालले पेरिस कन्भेन्सनलाई अनुमोदन गरेको छ । बोर्न कन्भेन्सन पाटी नेपाल भइसकेको छ । नेपाल २००४ अप्रिल २३ मा विश्व व्यापार संगठनको सदस्य भएको छ । यसभित्रका नियममा अनुबन्धन भइसकेको छ । यस्तै विश्व बौद्धिक सम्पत्ति संगठन (डब्लूआईपीओ)को सदस्य भएको छ । यसबाट नेपाल हरेक बौद्धिक सम्पत्तिको प्रोत्साहन, संरक्षण र प्रवद्र्धन गर्न अग्रसर भइसकेको देखिन्छ । 