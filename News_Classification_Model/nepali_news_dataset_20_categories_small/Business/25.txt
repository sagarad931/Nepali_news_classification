
चण्डीराज अर्याल
अध्यक्ष, तयारी पोसाक उद्योग संघडेढ दशकदेखि अमेरिकाले दिँदै आएको कोटा प्रणालीको खारेजी र देशभित्रको माओवादी द्वन्द्वले खस्किएको नेपाली तयारी पोसाकको बजार बढ्ने संकेत देखिएको छ । गत सातामात्रै अमेरिकी संसद्को दुवै सदनले नेपाली पोसाकलाई भन्साररहित सुविधा दिने विधेयक पारित गरेसँगै नेपाली तयारी पोसाक व्यवसायी उत्साहितमात्रै बनेका छैनन्, बजार विस्तारका लागि आन्तरिक समस्या समाधानको खोजीमा पनि छन् । २ दशकदेखि तयारी पोसाक व्यवसायमा आबद्ध नेपाल तयारी पोसाक उद्योग संघका अध्यक्ष चण्डीराज अर्याल आन्तरिक समस्या निराकरण गर्नसके नेपालले अब तयारी पोसाक व्यवसायमा छलाङ मार्न सक्ने बताउँछन् । लामो समयसम्म यो क्षेत्रमा देखिएको मन्दीकै कारण करिब ५०० उद्योग विस्थापित भएका छन् भने लाखौं मजदुरको रोजीरोटी गुमेको छ । अमेरिकी सरकारले जस्तै नेपाल सरकारले निश्चित समयका लागि प्याकेज सुविधा दिनसके नेपाली तयारी पोसाकको निकासी ३ वर्षमा दोब्बर हुने दाबी उनी गर्छन् । इन्टरवेयर नेपालका सञ्चालक अर्यालसँग अमेरिकाले दिएको भन्सार छुट सुविधासँगै नेपाली तयारी पोसाकको बजार विस्तार र त्यससँगै देखिएका अवसर, चुनौती र समग्र गार्मेन्ट उद्योगको अवस्थाबारे कारोबारकर्मी निरु अर्यालले गरेको कुराकानी :
नेपाली तयारी पोसाकलाई अमेरिकी संसद्ले भन्सार छुटको सुविधा दिने घोषणा गरेको छ, यसले तपाईंहरूलाई कत्तिको उत्साहित बनाएको छ ?
अवश्य पनि हामी निकै उत्साहित भएका छौं । सन् २०१५ डिसेम्बर ९ मा अमेरिकी सरकारले अबको १० वर्षसम्म नेपाली तयारी पोसाकलाई अमेरिका प्रवेशमा लाग्ने भन्सार महसुलमा छुट सुविधा दिन अमेरिकी सिनेटले बिल पास गरेको छ । यो निकै स्वागतयोग्य कुरा हो । यो सुविधाले मर्का परेको र दिनानुदिन खस्किँदै गएको तयारी पोसाकको क्षेत्र पुनः उत्थान गर्न टेवा पुग्ने सम्भावना छ ।
यो सुविधाबाट नेपाली व्यवसायीले के आपेक्षा गरेका छन् ?
अमेरिकी सिनेटले जुन खालको सुविधा दिने घोषणा गरेको छ, त्यसबाट नेपाली गार्मेन्ट व्यवसायी उत्साहित छन् । सन् २००१ मा निर्यात जति थियो अब त्यो बिन्दुमा पु¥याउन सकिन्छ कि भन्ने आशा पलाएको छ । अर्को कुरा यो सुविधाले १५ वर्षदेखि खस्किएको निर्यात व्यापार बढ्न सक्छ भन्नेमा पनि आशावादी छौं । सुविधाको पूर्ण सदुपयोगका लागि नेपाल सरकारका विभिन्न निकायले यो क्षेत्रका उद्योगी एवं निर्यातकर्ताहरूको उद्योग पूर्ण सञ्चालनका लागि उद्योगलाई परेको समस्या समाधान गर्न जरुरी ठानेका छन् ।
अमेरिकी सिनेटबाट भन्सार छुट सुविधासम्बन्धी निर्णय गर्न तपाईंहरूको तर्फबाट के–कस्तो पहल भएको थियो ?
हामीले वर्षांैदेखि धाइरहेको र उठाएको हो । योभन्दा राम्रो सुविधा हाम्रा लागि अरू केही हुँदैन । यहाँसम्म आउन हामीले धेरै ठाउँबाट पहल गरेका थियौं । व्यावसायिक पहलले मात्रै यो सम्भव थिएन । सरकारी तथा कूटनीतिक पहल, व्यावसायिक तथा राजनीतिक पहल पनि धेरै भए । कतिपय अवस्थामा दूतावासले पनि आवश्यक पहल कदमी अघि बढायो । यसबाहेक नेपाल सरकारले टिफाको समयमा निक्कै आग्रह गरेको थियो । बारम्बार यो विषयमा छलफल भइरहेको थियो । फलस्वरूप डायनाले यो बिल सिनेटमा पेस गरिदिनुभयो, यो त्यसैको परिणाम हो । अबको ३० दिनभित्र लालमोहोर पनि लाग्छ, अनि कार्यान्वयनमा जान्छ ।
अमेरिकी बजारमा नेपाली निर्यातकर्ताका प्रतिस्पर्धी कुन–कुन मुलुक छन् ? उनीहरूसँग प्रतिस्पर्धा गर्न कत्तिको कठिनाइ हुने देख्नुहुन्छ ?
प्रतिस्पर्धा गर्ने मुलुक बंगलादेश हो । अन्य मुलुकभन्दा हामी निक्कै अघि छांै । हाम्रा उत्पादन महँगा भए पनि उपभोक्ताले रोजेका छन् । तर, बंंगलादेशप्रति अमेरिकी उपभोक्ता त्यति सकारात्मक देखिँदैनन् । उनीहरूको नेपालप्रति निक्कै विश्वास छ, एकखालको सद्भाव कायम छ । त्यो हाम्रो लागि ठूलो उपलब्धि हो । त्यही विश्वास र सद्भावले आज हामीले भन्सार छुट पाउँदै छौं । हामीलाई त्यहाँ बजारको समस्या छैन । तर, आन्तरिक समस्याबाटै ग्रसित छौं । अहिलेको मुख्य चुनौती आन्तरिक समस्याले समयमा डेलिभरी गर्न नसक्नु हो । यहाँको समाधान गर्न सक्यौं भने हामीलाई प्रतिस्पर्धा गर्न सहज हुनेछ । द्वन्द्वकालदेखि नै बन्द–हड्ताल र नाकाबन्दी जस्ता समस्याबाट ग्रसित छौं ।
विनासकारी भूकम्प र त्यसपछिको लामो नाकाबन्दीको अवस्थामा तपाईंहरूले यो सुविधा पाउनुभएको छ, अब आउने माग कसरी पूरा गर्न सक्नुहुन्छ ?
हामी आन्तरिक समस्याले निकै प्रताडित छौं । यो अवस्थामा अमेरिकी सरकारले हामीले वर्षौंदेखि उठाएको आवाजको सम्बोधन गरेको छ । यसले हामीमाझ एकखालको आशा पलाएको छ । तर, अमेरिकी सरकारले सुविधा दिएरमात्रै हाम्रो निकासी बढ्दैन र उद्देश्यअनुसारको माग पनि बढ्दैन । कार्यान्वयन गर्न राज्यको ठूलो हात रहन्छ । राज्यले निश्चित समयका लागि प्याकेजको सुविधा दियो, लगानीको वातावरणमा सुधार ग¥यो भने माग पूरा गर्न सक्छौं । यो विषयमा नेपाल सरकार र राजनीतिक दल सकारात्मक हुनुपर्छ ।
तयारी पोसाक निर्यात गर्न अमेरिकी बजार नयाँ होइन । सुविधा दिने घोषणासँगै अबको बजार विस्तार गर्ने तपाईंहरूका योजना के–के छन् ?
अमेरिकी बजार हाम्रा लागि पुरानो हो । अमेरिकी सरकार र उपभोक्तासँग अब हाम्रो कुनै गुनासो छैन । अमेरिकाले दिने त्यही हो, अब बजार विस्तार गर्ने र निकासी बढाउने भूमिका हाम्रो हो । तर, पहिलेजति सहज रूपमा निकासी बढाउन अहिले कठिन छ । हामीसँग आन्तरिक समस्या बढी छ, राजनीतिक समस्या बढी छ । त्यसैले पनि आन्तरिक पहलको आवश्यकता छ । हामीकहाँ करिब ५०० हाराहारीमा उद्योग थिए । कति बन्द भए, कति ताला लगाएर राखिएका छन्, हाम्रो उद्देश्य ती उद्योग खुलाउने हो । लगानीको आह्वान गर्ने हो, त्यसका लागि आधार तयार गर्नुपर्छ ।
त्यो आधार कसरी तयार गर्न सकिन्छ त !
लगानी गर्नेले प्रतिफल खोज्छ, त्यो पक्कै हो । हामीले सरकारलाई वर्र्षौंदेखि प्याकेजको माग गरेका छौं । निर्यातकर्ताहरूले प्याकेजमा सुविधा पाए भने हाम्रो निकासी अवश्य बढ्नेछ । निकासी बढ्यो भने लगानी आह्वान गर्न सकिन्छ ।
तपाईंहरूले सरकारसँग मागेका सुविधा के–के हुन् ?
ट्याक्स छुटको माग गरेका छौं । हाम्रा उद्योग मौसमअनुकूल छन् । जस्तो कि वर्षमा ८ महिनामात्र काम काम हुन्छ । काम नगर्ने समयको पारिश्रमिक मजदुरलाई दिन सकिँदैन । त्यसैले हामीले ‘नो वर्क नो पे’को व्यवस्था गर्न माग गरेका छौं । अर्को कुरा, हाम्रा संरचना पुरानै छन् । यो सुविधाले हामीलाई माग बढी आउन सक्छ । पुरानो संरचनाले त्यो लेबलमा लगानी बढाउन सक्ने अवस्था छैन । त्यसैले सरकारले न्यूनतम ब्याजदरमा लगानी बढाउन कर्जा प्रवाह गर्नुपर्छ भन्दै आएका छौं । अर्को, हामीसँग बिजुली छैन । हामीले प्रयोग गर्ने इन्धनमा भ्याट नलगाउन आग्रह गरेका छौं । त्यसपछि हामी स्वाबलम्बी हुन सक्छौं । यी सुविधा भए विदेशी लगानी आउन सक्छ ।
तपाईंहरूले मागेको प्याकेज सुविधा सरकारले सम्बोधन ग¥यो भने १ वर्षभित्रमा निर्यात कति बढाउनुहुन्छ ?
यी सुविधा पायौं भने अबको १ वर्षमा होइन, ३ वर्षमा अहिलेको दोब्बर निकासी बढाउन सक्छौं । अहिलेको निकासी १२ अर्ब पुग्नेछ । यी सुविधा पायौं भने औद्योगिक विकास सम्भव छ । गार्मेन्टको सुरुवातसँगै नेपालमा धेरै कुरा बन्न लागेको इतिहास हामीसँग छ । त्यसले पनि सुविधा पायौं भने लगानीको आकर्षक क्षेत्र बन्नेछ यो र उद्योगहरू थपिनेछन् । रोजगारीका अवसर सिर्जना हुनेछन्, यसमा संघ विश्वस्त छ । सरकारले यो विषयमा ध्यान दिनुपर्छ । हाम्रो देशमा उद्योग चल्न सक्दैनन् भन्ने बाह्य लगानीकर्ताले बुझेका छन् । तर, हामीले नेपालमा लगानीको वातावरण छ, उद्योगधन्दा खोल्न सकिन्छ भनेर पनि उनीहरूलाई विश्वास दिलाउन जरुरी छ ।
गार्मेन्ट उद्योगलाई आवश्यक पर्ने कच्चा पदार्थ बाहिरबाटै आयात गर्नुपर्ने बाध्यता छ, यस्तो अवस्थामा बजार विस्तार कसरी हुनसक्छ ?
हो, तेस्रो मुलुकबाट कच्चा पदार्थ ल्याएर, यहाँ उत्पादन गरेर फेरि तेस्रो मुलुकतर्फ नै निकासी गर्दै आएका छौं । त्यसले गर्दा पनि हाम्रो बस्तुको लागत उच्च छ । अन्य मुलुकको भन्दा हाम्रा उत्पादन १० देखि १५ प्रतिशत बढी महँगा हुन्छन् । त्यसैले लागत खर्चको अनुगमन गर्न र त्यो महँगो लागत खर्चलाई निश्चित समयसम्म ब्यलेन्समा राख्न हामीले नेपाल सरकारलाई १० प्रतिशतसम्मको नगद अनुदानको व्यवस्था गर्न आग्रह गरेका छौं । यो आग्रह निकासी व्यापार उकास्नकै लागि हो । हामी ब्यालेन्समा आएपछि आफैं प्रतिस्पर्धी बन्न सक्छौं । जहाँसम्म मागको कुरा छ, मैले अघि पनि भनेँ, त्यो हाम्रो आन्तरिक समस्यामा भर पर्छ ।
सरकारले प्याकेज सुविधा दिनेमा कत्तिको विश्वस्त हुनुहुन्छ ?
हामी आशावादी छौं । मुलुक निक्कै कठिन अवस्थामा छ । भएका कलकारखाना पनि दिनानुदिन बन्द हुँदै गएका छन् । राजनीतिक समस्या निक्कै जर्जर बन्दै गएको छ । तर, दलहरूले पनि यो कुरा सुनिदिनुपर्छ । हाम्रा सम्भावना भएका क्षेत्र पहिचान गरेर तिनीहरूको निकासी बढाउन सक्यो भने हाम्रो अर्थतन्त्र मजबुत हुनेछ । त्यसैले पनि सरकारले हाम्रो कुरा सुनिदिन जरुरी छ ।
यतिबेला माग आउने क्रम के छ ?
अहिले माग ठप्प छ । आउन सकेको छैन । तर, भूकम्पपछि नेपालप्रतिको सद्भावले खरिद गर्ने क्रम छ । विगतमा माग आएर पनि आन्तरिक समस्याका कारण हामीले समयमा सामान पठाउन नसकेकै हो । किनभने, तेस्रो मुलुकबाट कच्चा पदार्थ ल्यायो, बढो कष्टका साथ उत्पादन ग¥यो तर समयमा डेलिभरी गर्न नसकेर लगानी खेर गएका धेरै उदाहरण छन् । यसरी नेपाली गार्मेन्ट व्यवसायी थलापरेका हुन् । त्यसैले सरकार, राजनीतिक दल र सरोकारवालाहरूले मुलुक समृद्ध बनाउने कुराको आधार तय गर्र्दा यी विषयमा पनि गम्भीर अध्ययन गर्नुपर्छ ।
अबका दिनमा यो क्षेत्रमा प्रत्यक्ष वैदेशिक लगानी (एफडीआई) आउन सक्नेमा कत्ति विश्वस्त हुनुहुन्छ ?
राज्यले हामीले मागेअनुसार प्याकेजमा सुविधा दियो भने विदेशी लगानी पनि उल्लेख्य आउँछ । बाह्य लगानीको त्यत्तिकै सम्भावना छ । राज्यले विकास निर्माणमा ध्यान दिन सक्यो भने पनि धेरै सुधार हुन्छ । यसका लागि लगानीको वातावरण तयार गर्नुपर्छ, प्रोत्साहनका कुरामा ध्यान दिनुपर्छ ।
तपाईं लामो समयदेखि गार्मेन्ट व्यवसायमा आबद्ध हुनुहुन्छ, गार्मेन्टमा स्वदेशी लगानी बढ्ने सम्भावना छ कि छैन ?
राज्यले सुविधा दियो भने लगानी आउन सक्छ । लगानीकर्ता आकर्षित हुन सक्छन् । तर, अहिलेको अवस्थामा गार्मेन्टमा लगानी छैन । भएका उद्योग बन्द छन्, भएको लगानी डुबेको छ । एसियाको टप गार्मेन्ट उद्योग आज बन्द छ । यो विषयमा सरकारले सोच्नुपर्छ । नेपालमा सबै कुरा सम्भव छ । दैनिक १८ सय मजदुर बिदेसिएका छन् । तिनीहरूलाई स्वदेशमै रोजगारीको व्यवस्था गर्न सकिन्छ । लगानी भित्रिएर त्यसको सुरक्षा भयो भने त्यसको पालनपोषण हुन सक्यो भने नेपालले गार्मेन्टमा छलाङ मार्नेछ ।
