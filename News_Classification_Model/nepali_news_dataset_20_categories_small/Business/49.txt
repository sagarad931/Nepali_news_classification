
डा. बद्री पोख्रेल    अर्थशास्त्री
३२ वर्ष सरकारी सेवामा रहेर विभिन्न मन्त्रालयको अनुभव हासिल गरिसकेका डा. बद्री पोख्रेल सेवानिवृत्त भएसँगै अर्थशास्त्र विषयको प्राध्यापनका साथै अध्ययनअनुसन्धान र पुस्तक लेखनमा सक्रिय छन् । पेसागत तथा पारिवारिक जीवनप्रति पूर्ण सन्तुष्ट रहेको बताउने पोख्रेल हाल मुलुकका सबै जिल्लाको प्रोफाइल लेखनमा व्यस्त छन् । बनारस हिन्दू विश्वविद्यालयबाट ‘नेपालको कर प्रशासन’ विषयमा विद्यावारिधि गरेका उनले संस्कृतमा आचार्य गरी महेन्द्र विद्याभूषणसमेत प्राप्त गरेका छन् । उनी हाल १८ वटै पुराण अध्ययन गरी नेपाली भाषामा त्यसको सारांश लेखनमा पनि जुटेका छन् । अर्थ मन्त्रालयमा रहँदा बजेट, वैदेशिक सहायता र राजस्व महाशाखाको अनुभव सँगालिसकेका उनले राष्ट्रिय योजना आयोग, महिला आयोगदेखि जनसंख्या तथा वातावरण मन्त्रालयमा सहसचिवको जिम्मेवारी सम्हालेका थिए । अवकाशपछि सक्रिय रहेकै कारण सहकर्मीहरूले उनलाई ‘कहिल्यै नथाक्ने मान्छे’का रूपमा चित्रण गर्ने गरेका छन् । प्रस्तुत छ, सरकारी सेवामा उनको अनुभव, अवकाशपछिको सक्रियता तथा मुलुकको समग्र अर्थतन्त्रबारे पोख्रेलसँग कारोबारकर्मी विपेन्द्र कार्कीले गरेको कुराकानी ः
तपाईं लामो समय अर्थ मन्त्रालयमा रहनुभयो, अहिले पनि आर्थिक विषयहरूमै अध्ययनअनुसन्धानमा संलग्न हुनुहुन्छ र अर्थशास्त्र विषय नै प्राध्यापन पनि गर्नुहुन्छ । अहिले मुलुकको अर्थतन्त्रलाई कसरी विश्लेषण गरिरहनुभएको छ ?
नेपालको अर्थतन्त्र साइजको हिसाबले अत्यन्त सानो तर सम्भावनाका दृष्टिले अत्यन्त बृहत् क्षेत्र भएकाले यहाँ कता के नमिलेजस्तो अर्थशास्त्रीले मात्र नभई अरूले पनि महसुस गर्न सक्छन् । जैविक विविधताको खानी हाम्रो मुलुकमा २०० किलोमिटरभित्र संसारको सबैभन्दा होचोमध्येको एकदेखि सबैभन्दा अग्लो स्थानसम्म पर्छ । अर्कातर्फ नेपाली जनताले सबैभन्दा इमानदार र मेहनती भनेर नाम कमाइसकेका छन् । यस्ता सम्भावनालाई उपयोग गर्न नसक्नु हाम्रै कमजोरी हो । त्यसमा पनि मूलतः राजनीतिक क्षेत्रको कमजोरी छ । जनता गरिब भए पनि नेपाल आफैंमा गरिब मुलुक भने होइन । हाम्रो राजनीतिक प्रणाली भ्रष्ट हुँदा यो समस्या आएको हो । नाकाबन्दीको असर त अहिले देखिएको मात्रै हो । त्यसअघि पनि हामी सन्तुष्ट हुन सक्ने अवस्था थिएन । खुला अर्थनीति अवलम्बन गरे पनि हामीले त्यसबाट पर्याप्त फाइदा लिन सकेका छैनौं । छिमेकी मुलुकको तीव्र आर्थिक वृद्धिबाट पनि हामीले केही फाइदा उठाउन सकिरहेका छैनौं । अर्थतन्त्रका परिसूचकहरूका आधारमा मात्र  विश्लेषण नगर्ने हो भने यसलाई असर पार्ने गैरआर्थिक कारणहरूले हामी पीडित छौं ।  यसको मूल कारण नै राजनीतिक नेतृत्वको कमजोरी र भ्रष्ट मानसिकता हो ।
राजनीतिक नेतृत्वमाथि दोष खन्याएर कर्मचारी प्रशासनको सहयोगी र कतिपय अवस्थामा प्रमुख भूमिकालाई लुकाउन मिल्छ र ?
हो, कर्मचारी प्रशासन पनि दोषमुक्त छैन । यद्यपि, तपाईंको कुरामा म आंशिक मात्र सहमति जनाउँछु । तर, घरमा छोरा बिग्रियो भने दोष बाबुकै बढी हुन्छ । देशको राजनीतिक वातावरण स्वच्छ भइदिएको भए अर्थतन्त्र यति खराब अवस्थामा हुने थिएन । राजनीतिक नेतृत्वले चाहेको भए सक्थ्यो । मैले कहिलेकाहीं कर्मचारीतन्त्रले साथ नदिएको महसुस गर्छु । तर, त्यही कर्मचारीतन्त्रलाई सिस्टममा ल्याउने काम राजनीतिक नेतृत्वकै हो । मैले आजको राजनीतिक नेतृत्वलाई मात्र दोषी भनिरहेको छैन, उनीहरूले विगतकै लिगेसीमा काम गरिरहेका छन् । यो अवस्था आउनुमा आज कुन वर्गले राजनीतिक नेतृत्वलाई दोष दिएको छैन ? यहाँनेर हरेक पेसाकर्मी, व्यवसायीले राजनीतिलाई दोषी देखाइरहेको स्मरण गर्नु आवश्यक छ । राजनीतिक नेतृत्वले कर्मचारीबाटै काम गराउने भएकाले उनीहरूप्रति पनि जनआक्रोश छ तर कर्मचारीतन्त्र पहिलो दोषी होइन, दोस्रो नम्बरको दोष भन्न सकिएला ।
कर्मचारी प्रशासनको कुरा गर्नुपर्दा तपाईं अर्थ मन्त्रालयमा लामो समयसम्म बस्नुभयो, अरू मन्त्रालयमा पनि रहनुभयो । अर्थकै कारण धेरै काम हुन नसकेको आरोप लगाइन्छ, यस्तै अवस्था हो ?
समस्या दुवैतिर छ । बजेट दिने र लिने दुवैतिर काम गरेको अनुभव छ मसँग । सेवा प्रवाह गर्ने मन्त्रालयमा बस्दा अर्थले रकम नदिएर मेरो हात बाँधिएको अनुभव छ । मैले धेरै देशको अनुभव पनि यसमा अध्ययन गरेको छु तर जुनसुकै देशमा स्रोत खेलाउने निकाय हावी हुने रहेछन् । विशेषगरी, विकासोन्मुख मुलुकमा यस्तो प्रचलन रहेछ । हाम्रो जस्तो देश जहाँ ऐनकानुन भएर पनि कार्यान्वयन हुँदैनन् त्यहाँ यस्तो हुनु स्वाभाविक रहेछ । मन्त्रीहरू नै अर्थमा जान यसरी मरिहत्ते गर्छन् । यहाँ त बन्दुक (गृह मन्त्रालय) र सन्दुक (अर्थ मन्त्रालय)ले देश चलाउने भएकाले अरू मन्त्रालयको भूमिका गौण हुने रहेछ र यस्तो अवस्था आइरहँदो रहेछ । यसमा पनि मन्त्रालय शक्तिशालीभन्दा हाम्रो मुलुकको राजनीतिक प्रणालीको कमजोरी देखिन्छ । अर्थ मन्त्रालयले यस्तै समस्या समाधानका लागि ‘मिडटर्म इभ्यालुएसन सिस्टम’को अभ्यास गरेको हो । यसबाट पहिलेजस्तो विवाद नभए पनि पूरै समस्या निवारण हुन सकेको छैन ।
अर्थ मन्त्रालय र योजना आयोगबीच क्षेत्राधिकारबारे कत्तिको विवाद हुन्छ र समन्वय कत्तिको हुने गरेको छ ?
हुन त अर्थ मन्त्रालय र राष्ट्रिय योजना आयोग दुवैको उद्देश्य मुलुकको विकास नै हो । तर, इमानदारीपूर्वक भन्ने हो भने अहिलेको जस्तो योजना आयोग त राख्नै हुँदैन । यस्तो योजना आयोग राखेर मुलुकलाई केही फाइदा छैन । यो त केवल अर्थ मन्त्रालयको सहयोगी अंग मात्र भइरहेको छ । योजना आयोगले गरिदिएको त हो नि भनेर ‘फेस सेभिङ’ गर्न अर्थ मन्त्रालयलाई सजिलो भएको छ । ड्राइभिङ र गाइडिङ सिटमा अर्थ मन्त्रालय बस्छ तर सहयोगचाहिँ योजना आयोगको लिएर काम गर्ने निकायका रूपमा लिइँदा आयोगको भूमिका देखिएको छैन ।
कस्तो हुनुपर्छ योजना आयोग ?
योजना आयोगलाई सबै मन्त्रालयको प्रत्यक्ष अनुगमन गर्ने र सीधा निर्देशन दिन सक्ने हैसियत दिइनुपर्छ र यस्तै खाले संरचना बनाइनुपर्छ । सबै मन्त्रालय योजना आयोगले दिएको योजनाबाटै चल्ने हुन् है भन्ने संस्थागत प्रणालीको विकास हुनुपर्छ । अहिले त अर्थ मन्त्रालय पाएसम्म कोही योजना आयोग नै जान चाहँदैन । अरू मन्त्रालयको योजना महाशाखा पाएसम्म पनि कोही आयोग जाँदैन । योजना तर्जुमा मात्र गरेर पुग्दैन तर यसको जिम्मेवारी लिने कोही हुँदैनन् । आयोगलाई पनि जवाफदेही बनाइनुपर्छ र यसका लागि कार्यान्वयनमा पनि बरु उसलाई भूमिका दिन सकिन्छ । अहिलेको मेकानिज्मले कसैलाई दण्डको व्यवस्था गरेको छैन । हामीमा संरचनागत सुधारको एकदमै खाँचो छ । जहाँ संरचना र प्रणाली स्थापित भइसकेको छ त्यहाँ एकदमै राम्रो छ । उदाहरणका लागि अर्थ मन्त्रालयलाई नै लिन सकिन्छ तर योजना आयोगजस्तो संरचना नै नबनिसकेको क्षेत्रमा भने अहिलेसम्मको अनुभवलाई लिएर सुधारको थालनी गरिनुपर्छ ।
तपाईंले लामो समय सरकारी सेवामा बिताउनुभयो, सेवानिवृत्त जीवन कसरी अघि बढिरहेको छ ?
मलाई सेवानिवृत्त भएजस्तै लागिरहेको छैन । म काम रुचाउने भएकाले ‘रिटायर्ड’ भन्न मन लाग्दैन । यतिबेला मैले सरकारी सेवामा रहँदाभन्दा बढी काम गरिरहेको भएर होला फुर्सदमा छैन । मलाई रिटायर भएको महसुस नै भएको छैन । बरु सरकारी सेवामा रहँदा १०–५ बजेको जागिरमा बाँधिएको महसुस हुन्थ्यो । तर, अचेल जतिबेला पनि काम गर्नुपर्छ भन्ने महसुस भइरहेको छ । तर, विचारले नभए पनि कानुनी रूपमा त म रिटायर्ड नै हो । नेपाल सरकारको ५८ वर्षे उमेरका कारण म रिटायर्ड भए पनि म सरकारलाई नै सहयोग पुग्नेदेखि विभिन्न सामाजिक काममा सहभागी भइरहेको छु । शक्ति स्मृति प्रतिष्ठानमार्फत हामीले गरिब जेहेनदार विद्यार्थीलाई छात्रवृत्ति दिनेदेखि नयाँ कृति उत्खनन्सम्मका काम गरिरहेका छौं । म हिन्दू विद्यापीठमा सञ्चालक समिति अध्यक्ष छु भने जयतु संस्कृतम्मार्फत सामाजिक तथा भाषिक उत्खनन्को काममा पनि संलग्न छु । स्थानीयस्तरमा पनि चाबहिलको चौतारीजस्तै दर्जनभन्दा बढी संस्थामा सहभागी छु । बिहानको समयमा पशुपति क्याम्पसमा अध्यापन गर्दैछु । विभिन्न संस्थामा परामर्शदातृ हुनेदेखि विभिन्न सरकारी निकाय (जस्तै, केन्द्रीय तथ्यांक विभाग, महालेखालगायत)का लागि पनि काम गर्र्दैछु । गैरकर राजस्व किन अन्य राजस्वको तुलनामा बढ्न सकेन भने अनुसन्धान गरिरहेको छु ।
तपाईंको यो दशकौं लामो ज्ञान, सीप तथा अनुभव उपयोग भएजस्तो लाग्छ ?
मसँग धेरै स्वदेशी र विदेशी अनुभव छ । यसबाट म सन्तुष्ट छु । मैले मुलुकभित्रका ७५ वटै जिल्ला घुमेको छु भने नाम कहलिएका ३०–३२ देश पुगेको छु । अब मेरो अनुभवबाट राज्यले जेजति फाइदा लिन सक्छ त्यो भने सकेजस्तो लाग्दैन । त्यो मेरो कमजोरीले भने होइन । मैले पहिलोपटक अफ्रिका जाँदा त्यहाँको पनि सबैभन्दा गरिब बस्ती कस्तो रहेछ भनेर हेर्न मन लागेर आयोजकलाई एकदिनमा पुगेर फर्कन सकिने गरिब बस्ती देखाइदिनुस्भन्दा उनीहरूले आश्चार्य माने । तर, म गएर अध्ययन गरी फर्किएँ । यस्तै, आईसीपीडीको सम्मेलनमा यूएनमा नेपाली प्रतिनिधिमण्डल प्रमुख भएर पनि सहभागी भएँ । म वाणिज्यमा छँदा डब्लूटीओको मन्त्रीस्तरीय बैठकमा पनि सहभागी भएको थिएँ । मलाई त सरकारले नै पीएचडी गर्न पठाएको हो, म पेड हिसाबमा गएको हो । अब ममाथि राज्यले लगानी गरेको छ, मैले क्षमता पनि देखाएको छु भने मबाट कति लिने भन्ने त राज्यको कुरा हो । मलाई यति योग्य बनाएकै राज्यले हो ।
आफ्नो हिसाबले त राज्यलाई सहयोग गरिरहनुभएकै छ, अहिले पनि ७५ वटै जिल्लाको प्रोफाइल तयारीमा हुनुहुन्छ । यसको आवश्यकता किन र कसरी पर्यो ?
७५ जिल्ला नै घुमेपछि मलाई यो अवसर नपाउनेहरूलाई पनि कस्तो छ नेपाल भनेर चिनाउनु भन्ने लाग्यो । आफ्नै मुलुक चिन्न चाहनेका लागि यस्तो प्रोफाइल बनाउने विचार उत्पन्न भयो । हुन त पञ्चायतकालमा पनि मेचीदेखि महाकाली भन्ने पुस्तक निस्कियो । तर, त्यस्तै खालको पुस्तक आजसम्म निस्केको छैन । केहीले तथ्यांक विभागको प्रकाशनलाई उद्धृत गर्दै प्रोफाइल भनेर लेखे पनि त्यो विवरणात्मक मात्रै छ । त्यसले जनसंख्या र महिला पुरुषको अनुपात त केही दिएको छैन । तर, भूगोलदेखि ऐतिहासिक पृष्ठभूमि अनि पर्यटकीय गन्तव्य र आर्थिक सम्भावनाबारे केही लेखिएको पाइँदैन । त्यसैले निबन्धको शैलीमा मैले सबै जिल्लाको प्रोफाइल तयार गरिरहेको छु । यसमा राखिने विषय पहिलेको मेचीदेखि महाकालीजस्तै हुन्छ । भाषा यात्रा साहित्यको र सारचाहिँ आर्थिक सम्भावना नै हुनेछ । सबैले नेपाल बुझून् भन्ने मेरो चाहना हो । कोही नेपाली नयाँ ठाउँमा जाँदा त्यहाँको बारेमा केही नजानेको अवस्था नरहोस् भन्ने मेरो ध्येय हो ।
तपाईं पुराण अध्ययन गरेर त्यसलाई नेपालीमा उल्था गर्ने अभियानमा पनि हुनुहुँदो रहेछ, यसको आवश्यकता कसरी महसुस भयो ?
हो, हामी हिन्दू धर्मालम्बी मरेपछि पुनर्जन्म हुन्छ भन्नेमा विश्वास गर्छाैं । हुन त जन्मेपछि मृत्यु सत्य हो तर फेरि जन्मने कि नजन्मने भन्नेचाहिँ निश्चित छैन । यद्यपि, लेखेपछि त्यो अवश्य पनि कृति हुन्छ र अर्को पुस्तासम्म चिनो रहन्छ । वेदलाई पूर्वीय वाङ्मयको सबैभन्दा पुरानो ग्रन्थ भनिन्छ । वेदमा उपनिषद्, पुराणहरू छन् । म अहिले नियमितजसो १८ वटै पुराण पढ्छु । अहिले पढ्ने र सुनाउने काम त धेरैले गरिरहेका छन् तर मेरो र अरूको पढाइबीच के फरक देखाउन खोजिरहेको छु भने हरेक पुराणको अध्यायपिच्छेको भाव नबिग्रने गरी सारांश लेखिरहेको छु । संस्कृत नबुझ्ने र बुझेर पनि पढ्ने फुर्सद नहुने दुवैलाई समेट्ने गरी १८ पुराणको सारांश लेखिरहेको छु ।
हाम्रो समग्र अर्थतन्त्रको भविष्यचाहिँ कस्तो देख्नुभएको छ ?
नाकाबन्दीजस्ता समस्या इतिहासमा विरलै हुने घटना हुन् । मुलुकमा प्रचुर सम्भावना छन् तर त सम्भावना आफैंमा चलायमान हुँदैनन् । यसमा हामीले प्रयास गर्यो भने नसकिने पनि होइन । हामीले धेरै मुलुकका उदाहरण हेर्दा यस्ता सम्भावनालाई उजागर गर्ने र इँटा उठाइदिने इतिहासको कालखण्डमा कोही न कोही उभिएकै हुन्छ । हामीमा पनि त्यस्तै व्यक्तिको खाँचो मात्र हो । इँटा उठाउनुपर्छ भन्ने भावना पनि विकास हुनु आवश्यक छ । नाकाबन्दी र भूकम्पजस्ता घटना त इतिहासमा आएका भँगाला मात्र हुन् । हामी कमजोर हुनाले सहन गाह्रो भएको हो । भारतले किन यस्तो गर्यो भन्ने राजनीतिक प्रश्न हो । यसले उसलाई पनि हित गरेन । हिजोका पाठबाट भोलिका दिनमा सिक्नु आवश्यक छ । हामीभन्दा खत्तम भनिएको अफ्रिका कति माथि गइसकेको छ । तिनीहरूलाई हेरेरै मात्र पनि हामीले आफ्नो मोडल विकास गर्न सक्छौं ।
