
स्थानीय विकासको महत्वपूर्ण पक्षमध्ये पूर्वाधार विकास एक हो । सडक, नहर, कुलो, पुल, ल्यान्डफिल्ड साइटजस्ता पूर्वाधारबिना स्थानीय विकासको कल्पना गर्न सकिन्न । खासगरी, नेपालमा विकासलाई विकेन्द्रित गर्ने अभ्यास ढिलो गरी मात्र सुरु भयो । वि.सं. ०५१ देखि स्थानीय निकायलाई प्राथमिकतामा राखी बजेट विनियोजन गर्न थालियो । यसका साथै विकास निर्माण छनोटको अधिकार स्थानीयवासीलाई नै दिइयो । स्थानीय स्वायत्त शासन ऐन २०५५ जारी भएपछि स्थानीय निकायले कर उठाएर आफैं खर्च गर्न पाउने अधिकार प्राप्त गरे । स्थानीय पूर्वाधार विकासलाई अझ प्रभावकारी बनाउन सरकारले २०५८ सालमा स्थानीय पूर्वाधार विकास तथा कृषि सडक विभाग (डोलिडार)को स्थापना ग¥यो । स्थानीय निकायले नसक्ने प्राविधिक जटिलता भएका तथा महँगो लागतका पूर्वाधारको निर्माण डोलिडारले गर्न थाल्यो । यसपछि पक्की सडक, झोलुंगे पुल, मोटरेबल पुलजस्ता परियोजना निर्माण सहज भयो । पछिल्लो समय विनाशकारी भूकम्पका कारण स्थानीय पूर्वाधार निर्माणलाई अझै तीव्रता दिनुपर्ने अवस्था छ । २ दशकयताको पूर्वाधार विकासको अवस्था उत्साहजनक भए पनि काम गर्न धेरै बाँकी रहेको डोलिडारका महानिर्देशक रामकृष्ण सापकोटा बताउँछन् । तर, स्थानीय पूर्वाधार विकास भन्नेबित्तिकै नगर क्षेत्रलाई बिर्सने गरेको महानिर्देशक सापकोटा सुनाउँछन् । हालै महानिर्देशक नियुक्त सापकोटा क्षमतावान इन्जिनियरका रूपमा चिनिन्छन् । पुल्चोक इन्जिनियरिङ कलेजबाट ‘इन्भायरोमेन्टल इन्जिनियरिङ’मा स्नातकोत्तरमा सर्वोत्कृष्ट भएका उनले २०६२ मा महेन्द्र विद्याभूषण पदक प्राप्त गरेका थिए । प्रस्तुत छ, स्थानीय पूर्वाधार विकासमा केन्द्रित रही कारोबारकर्मी रञ्जित तामाङले महानिर्देशक रामकृष्ण सापकोटासँग गरेको कुराकानी :
विनाशकारी भूकम्प र लामो नाकाबन्दीबीच डोलिडारले कसरी काम गरिरहेको छ ? 
विनाशकारी भूकम्पले मुलुक आक्रान्त बन्यो । ठूलो जनधनको क्षति भयो, भौतिक पूर्वाधारहरू नष्ट भए । कुनै ठाउँ अछुतो रहेछ । त्यसको प्रभाव डोलिडारमा पनि परेको छ नै । भूकम्पबाट १४ जिल्ला बढी प्रभावित भए । यी क्षेत्रमा पुनःस्थापना र पुनर्निर्माणको काम तत्काल गर्नुपर्नेछ । त्यसका लागि सहज पहुँचको आवश्यकता पर्ला ! पहुँचका लागि सडक, पुल, झोलुंगे पुल बनाउने भनेको डोलिडारकै काम हो । भूकम्प नगएको भए पुनर्निर्माण र पुनःस्थापनाभन्दा एक कदम अघि बढेर नयाँ काम गर्न पाइन्थ्यो ।
नाकाबन्दीपछि इन्धन अभावले पूर्वाधार निर्माणमा कस्तो असर पुगेको छ ? 
७५ जिल्लामै हाम्रा जिल्ला प्राविधिक कार्यालयले काम गरिरहेका छन् । सडक, पुलजस्ता पूर्वाधार निर्माण प्राथमिकताका क्षेत्र हुन् । इन्धन अभावले सडक, पुलजस्ता आयोजना अघि बढाउन सकिएको छैन । पुँजीगत खर्च हुन नसकेको हाम्रो परिपाटीलाई यसले थप मलजल गरेको छ । अभावबीच पनि उपलब्ध इन्धनलाई सदुपयोग गरेर प्राविधिक कार्यालयहरूले काम गरिरहेका छन् । तर, सामान्य अवस्थाभन्दा २५ प्रतिशत मात्रै काम भइरहेको छ । इन्धन अभावको प्रभाव ग्रामीण पूर्वाधारमा पनि परिरहेको छ । तर, हामी निराश भइहाल्नुपर्ने अवस्थाचाहिँ छैन किनभने २ दशकयता पूर्वाधार विकासले उत्साहजनक प्रगति गरेको छ । यो क्रम रोकिनेवाला छैन । किनभने, इन्धन समस्या धेरै लामो समय रहला भन्ने मलाई लाग्दैन ।
तपाईंका अनुसार २ दशकयता ग्रामीण पूर्वाधार निर्माणमा उत्साहजनक प्रगति भयो । लामो समय हुन नसकेको काम छोटो अवधिमा कसरी सम्भव भयो ? 
यसको जस सरकारको विकेन्द्रीकरणसम्बन्धी नीतिलाई जान्छ । पछिल्लो २ दशकदेखि विकेन्द्रीकरणको अभ्यासले नागरिकको आवश्यकताअनुसारका विकास निर्माण गर्न सरकारलाई प्रेरित ग¥यो । विकेन्द्रीकरणले स्थानीय निकाय र नागरिकलाई अधिकार मात्रै दिँदैन, जिम्मेवार पनि बनाउँछ । विकेन्द्रीकरणको अवधारणाले राज्यका तल्ला निकायहरूमा लगानी गर्नुपर्ने मान्यता राख्छ । त्यही भएर होला २ दशकयता स्थानीय पूर्वाधारका लागि सरकारको लगानी पनि बढेको पाउँछौं । फलस्वरूप छोटो समयमा प्रगति भएको हो ।
यसका साथै विकास निर्माणको अभ्यासका क्रममा हामी हिजोभन्दा आज परिपक्व भएका छौं, भोलि अझ बढी होला । निर्णय गर्ने शैली बदलिएको छ । हिजोका खरिद प्रक्रिया, जनसहभागिताका मोडल, गुणस्तर, प्रविधि बदलिसकेको छ । विगतको तुलनामा हामी छिटो र प्रभावकारी काम गर्न सक्ने भएका छौं । चुनौती  त छन् नै तर अधिकार विकेन्द्रीकरणको प्रयासले हामीले उत्साहजनक सफलता हासिल गरेका हौं । स्थानीय निकाय नागरिकको पहुँच भएको सरकारी निकाय हो । स्थानीय निकायलाई नै अधिकारसम्पन्न बनाएर जिम्मेवारी दिइएको हुनाले पनि सफलता मिलेको हो ।
यसमा दातृनिकायको भूमिका कस्तो रह्यो ? 
ग्रामीण पूर्वाधार विकासको कुरा गर्दा भुल्नै नहुने अंग दातृनिकाय हो । दातृनिकायको सहयोगबिना हामीले काम गर्न सक्दैनथ्यौं । हाम्रो विकेन्द्रीकृत मोडलबाट दातृनिकाय पनि सन्तुष्ट छन् । स्वायत्त स्थानीय निकाय र जनसहभागिता विकेन्द्रीकृत व्यवस्थाका पहिलो सर्त हुन् । जनसहभागितामा आधारित मोडल भनेको एककिसिमको लोकतान्त्रिक अभ्यास पनि हो, जसले गर्दा हामीले यो सफलता पाएका हौं भन्ने लाग्छ । लोकतन्त्र दातृनिकायको पहिलो सर्त हो, त्यसैले विश्व बैंक, स्वीस नियोगलगायतका विभिन्न दातृनिकायको सहयोग भुल्नै सकिन्न ।
तुइन विस्थापनको योजना कहाँ पुग्यो ? 
तुइन चुँडिएर मानवीय क्षति भएका घटना समाचारका विषय बन्दै आएको छ । स्कुल जाने बालबालिका पनि तुइनमाथि झुन्डिएर नदी तर्दै गरेका तस्बिर सञ्चारमाध्यममा देख्छौं । भौतिक पूर्वाधारको यत्रो विकास भइसक्दा पनि परम्परागत तुइनहरूबाट मानवीय क्षति हुनु लज्जास्पद कुरा हो । यसलाई मध्यनजर गरेर अहिलेको सरकार गठन भएपछि पहिलो बैठकको निर्णय नै २ वर्षभित्र तुइन विस्थापन गर्ने भन्ने छ । तुइन विस्थापन गर्ने निकाय डोलिडार हो ।
तुइन विस्थापन गरी झोलुंगे पुल हाल्ने काम उच्च प्राथमिकतामा छ ।
तुइन विस्थापन गरी झोलुंगे पुल हाल्ने काम आजको भोलि नै गर्न सकिँदैन । यसका पनि प्रक्रिया छन् । पहिलो कुरा तुइन कहाँ–कहाँ छन् भनेर पहिचान गर्नुपर्यो । पुल हाल्नुपर्ने ठाउँको अवस्था कस्तो छ ? स्पान कति फराकिलो छ ? भौगोलिक अवस्था कस्तो छ ? पुल बनाउँदा बजेट कति लाग्छ ? पुल बनाउन उपयुक्त छ कि छैन ? यस्ता प्राविधिक विषय छन् ।
 अहिले कुन चरणमा काम गरिरहनुभएको छ ? 
तुइन कहाँ–कहाँ छ भनेर पहिचान गर्ने काम लगभग सकिएको छ । अहिलेसम्म १७१ तुइन र ६६ वटा बाँस÷काठबाट बनेका फड्के पहिचान गरेका छौं । सबै गरी २३७ तुइन र फड्के हटाउनुपर्नेछ । ती ठाउँमा पुल निर्माण गर्न जनघनत्व, जमिन, स्पान, बजेटलगायतका पूर्वसम्भाव्यता अध्ययनसमेत गरिसकेका छौं । महाकाली नदीमा ११ वटा तुइन छन् । महाकालीको तुइन हटाएर नयाँ झोलुंगे पुल निर्माण गर्न भारतको पनि सहमति चाहिन्छ । यसका लागि परराष्ट्र मन्त्रालयमार्फत पहल गरिरहेका छौं ।
तुइन विस्थापन कार्यक्रम बजेटबाट ल्याइएको होइन, पछि थप गरिएको हो । पछि ल्याइएको भए पनि यसको प्रगति राम्रो छ । झोलुंगे पुल निर्माण गर्ने निकाय भनेको डोलिडारअन्तर्गतको सस्पेन्सन ब्रिज डिभिजन हो । डिभिजनले लामो र जटिल प्रकृतिका पुल निर्माण गर्छ । १२० मिटरभन्दा छोटो पुल भने स्वीस सरकारको सहयोगमा बन्छ । यी सबैलाई समन्वय गर्न डोलिडारमा पुल शाखा छ । यही शाखाले स्वीसको सहयोगलाई समन्वय गर्छ । तुइन विस्थापन गर्नुपर्ने ठाउँका होस् या अरू ठाउँको पुल निर्माणलाई समन्वय गर्छ । अहिले पुल शाखाकै अगुवाइमा तुइन पहिचान गरिएका ठाउँहरूमा पुल निर्माण गर्न विस्तृत अध्ययन प्रतिवेदन (डीपीआर) तयार परिरहेका छौं ।
४० वटा पुलको डीपीआर तयार भइसकेको छ । ३६ वटाको डीपीआर २ साताभित्र तयार हुनेछ । पुल निर्माणअघि नभई नहुने भनेको डीपीआर हो । अधिकांश डीपीआर प्रक्रियामा छन् । यस वर्षभित्र सबैको डीपीआर तयार पार्छौैं । डीपीआरपछि लामो दूरीका पुल डिभिजनले र स्वीस सहयोगमा बन्ने १२० मिटरभन्दा कम दूरीका पुल जिविसमार्फत निर्माण गर्ने निर्णय गरिसकेका छौं ।
एकातिर तपाईंहरूले तुइन विस्थापित गर्दै झोलुंगे पुल राख्दै गर्नुहुन्छ, अर्कोतिर नयाँ तुइन राख्दै जाने परिपाटी पनि छ । यसरी तुइन विस्थापनको लक्ष्य कसरी सम्भव छ ? 
यो महत्वपूर्ण सवाल हो । यसका लागि नीतिमै स्पष्ट हुनुपर्छ । अहिलेको कार्ययोजनामा हामीले केही नीति समावेश गरेका छौं । पुल निर्माणलगत्तै त्यस ठाउँको तुइन सामग्री जिल्ला प्रशासन कार्यालय, स्थानीय निकाय, नागरिक समाजको सहभागितामा कब्जामा लिने नीति बनेको छ । यसले गर्दा पुल बनिसकेको ठाउँको तुइन झिकेर अन्यत्र हाल्न सक्दैन । अब तुइन हाल्न रोक्न सम्बन्धित स्थानीय निकाय र जिल्ला प्रशासन कार्यालयलाई चनाखो रहन निर्देशन दिँदैछौं । होइन भने राज्यले यत्रो लगानी गरिरहेको छ, फेरि त्यही दुर्दशा निम्त्याउन त भएन नि !
तुइन हाल्ने निकायलाई सरकारले किन नियन्त्रण गर्न सकेन ? 
अहिले हालिएका तुइन परम्परागतका हिसाबमा जोखिममुक्त नै छन् । पुलको तुलनामा जोखिम देखिए पनि बाकस भएका तुइन केही गैरसरकारी संघसंस्थाले हाल्ने गरेको देखिन्छ । अहिले हामीले विस्थापन गर्छौं भन्ने तुइनहरूमा कल्पना गर्न नसक्ने जोखिमयुक्त छन्, ती डोरी, काठबाट बनेका छन् । कतिपय ठाउँका फड्केमा बिच्छ्याइएको काठ, बाँस मक्किइसकेका छन् । तर, तुइन क–कसले हालिरहेका छन् भन्ने विषयचाहिँ अध्ययनको विषय हो । अबको मुद्दा जोखिमयुक्त तुइन विस्थापन गरेर पुल निर्माण हो । यसका साथै अब यस्ता तुइन नबनून् भन्ने हो ।
पहाडी र चुरे क्षेत्रमा पानीका मुहान सुक्न थालेका छन् । तर, मुहान संरक्षणका कुनै कार्यक्रम सञ्चालन गर्न किन नसकेको ? 
वातावरणीय प्रभावले गर्दा यस्तो भएको हो । वातावरणीय असर न्यूनीकरणका लागि थप प्रयास जरुरी छ । जहाँसम्म पानीका मुहान सुक्दै छन्, यो जंगल विनाश, ग्लोबल वार्मिङजस्ता विषयसँग सम्बन्धित हो भन्ने लाग्छ । अहिले हरियालीमा ह्रास आउँदा भूमिगत पानीमा असर पुगिरहेको छ । तर, यसका लागि काम गर्ने निकाय धेरै छन् । वन, वातावरण, स्थानीय विकासलगायतका मन्त्रालयसहित विभिन्न गैरसरकारी संस्थाले यस क्षेत्रमा काम गरिरहेका छन् । डोलिडार त एउटा खानेपानी आयोजना निर्माण तथा व्यवस्थापन गर्ने एउटा निकाय हो । यसका लागि सबैको सहयोग र समन्वयको आवश्यकता छ ।
वातावरणीय समस्याप्रति हामी पनि सचेत छौं । तर, हामीले सञ्चालन गर्ने हरेक आयोजनामा वातावरणीय प्रभावलाई अध्ययन गर्छौं । आयोजनाले वातावरणीय असर पारेको भए न्यूनीकरण कसरी गर्ने भन्ने योजना पनि हुन्छ र कार्यान्वयनको अधिकतम् प्रयास गरिरहेका हुन्छौं ।
‘लिफ्ट’मा आधारित खानेपानी र सिँचाइ आयोजना किन निर्माण हुन सकिरहेका छैनन् ? 
यो एकदमै महत्वपूर्ण विषय हो । अब खानेपानी र सिँचाइ परियोजना ‘लिफ्ट सिस्टम’मा सञ्चालन गर्नुको विकल्प छैन । सजिलो तरिकाले ल्याउन÷वितरण गर्न सकिने पानीका स्रोत सकिएका छन् । जस्तो, ओरालो झारेर वितरण गर्न सकिने पानीका मुहान सकिएका छन् । तेर्सो वा ओरालो कुलो बनाएर गरिने सिँचाइका लागि अब ठाउँ छैनन्, भए पनि धेरै खर्च लाग्ने र जटिल प्रकृतिका सम्भावित आयोजना मात्रै छन् । त्यसैले लिफ्ट सिस्टममा सञ्चालन गर्नुपर्ने अवस्था छ । स्याङ्जालगायतका केही ठाउँमा लिफ्ट सिस्टममा खानेपानी आयोजना सञ्चालन भइरहेका छन् ।
लिफ्टमा आधारित सिँचाइ र खानेपानी आयोजनाको लागत महँगो छ । निर्माणपछिको सञ्चालन खर्च पनि महँगै छ । सामान्य आयोजनाजस्तो पाइप बिच्छ्याउने र ट्यांक बनाएर मात्र पुग्दैन । यसका छुट्टै प्राविधिक पक्ष छन् । अर्को आयोजना निर्माणपछि सञ्चालन गर्न विद्युत् आवश्यक पर्ला ! त्यसका लागि महसुल तिर्नुपर्ला । कर्मचारीका लागि तलब भत्ता जुटाउनुपर्ला । यसका लागि बजेट चाहिन्छ । तर, लागत महँगो पर्छ भन्दैमा लिफ्टमा आधारित आयोजना निर्माण नगरी सुखै छैन ।
मोटरेबल पुल अभावमा ग्रामीण सडक भत्किएर ट्र्याक नै मेटिन थालेका छन् । सडक विस्तारको रफ्तारसँग पक्की पुल निर्माणले गति लिन किन सकेन ? 
यो गम्भीर विषय हो । सडक विस्तार र पुल निर्माण फरक विषय हुन् । सडक विस्तार गर्नुभन्दा पुल निर्माण प्राविधिक हिसाबमा जटिल छ । आर्थिक हिसाबले पनि सडकको तुलनामा पुल निर्माण धेरै महँगो छ । पुल सयौं वर्ष टिकाउ हुन्छ भने सडक केही दशक मात्र । सडकको प्राविधिक र आर्थिक पक्ष नै हुँदैन भनेको होइन, पुलजत्ति जटिल र महँगो हुँदैन भन्न खोजेको हुँ । यस्तै जटिलताका कारण सडकको रफ्तारमा पुल निर्माण हुन नसकेजस्तो लाग्छ । यसैलाई मध्यनजर गरी डोलिडारले पनि मोटरेबल पुल निर्माणलाई तीव्रता दिएको छ । खास गरी जिल्ला यातायात गुरुयोजनाभित्र परेका महत्वपूर्ण सडकहरूमा पुल निर्माण गर्न थालिएको छ । सुरुमा २ जिल्ला, आर्थिक केन्द्र, गाविसका केन्द्र, ठूला बस्ती जोड्ने सडक निर्माण गर्ने हाम्रो लक्ष्य छ । र, ती ठाउँमा आवश्यक पुल निर्माण गर्ने योजना छ । डोलिडारले स्वीस परियोजनासँग मिलेर पुल निर्माणका कार्यक्रम सञ्चालन गरिरहेको छ ।
उपप्रधानमन्त्री कमल थापाज्यूले पनि सडक नपुगेका गाविसहरूको अध्ययन गरी २ वर्षभित्र देशभरका गाविसहरूमा सडक पु¥याउन निर्देशन दिनुभएको छ । हाम्रो अध्ययअनुसार ४९ जिल्लाका ४१४ गाविसलाई जिल्ला सडकले छोएको छैन । ती गाविसहरूमा पुग्न ५ हजार १५९ किलोमिटर लामो ३२३ सडक चाहिन्छ । 