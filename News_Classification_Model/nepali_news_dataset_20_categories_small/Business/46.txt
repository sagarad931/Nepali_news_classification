
डा. रूपज्योतिउपाध्यक्ष, ज्योति समूह
उद्योगपति डा. रूपज्योति मुलुकै स्थापित औद्योगिक तथा व्यापारिक प्रतिष्ठान ज्योति समूहका उपाध्यक्ष हुन् । उनी व्यवसायमा मात्र सीमित छैनन्, अध्यात्म र राजनीतिमा पनि संलग्न रहेका उनी अर्थ राज्यमन्त्रीसमेत भइसकेका छन् । अर्थनीति र राजनीतिप्रति सूक्ष्म अध्ययन गरिरहेका उनी बौद्धिक उद्यमी पनि मानिन्छन् । ग्रान्डी अस्पतालमार्फत मुलुकमा गुणस्तरीय स्वास्थ्य सेवा दिन प्रतिबद्ध रहेका ज्योतिसँग मुलुकको पछिल्लो आर्थिक अवस्था र चुनौतीका विषयमा कारोबारकर्मी विपेन्द्र कार्की र निरु अर्यालले गरेको कुराकानी :
विनाशकारी भूकम्पबाट मुलुुकको अर्थतन्त्र त्यसै नाजुक भएका बेला तराई–मधेसको आन्दोलन र नाकाबन्दीले अझ बढी असर परेको छ । तपाईंले यसलाई कसरी हेरिरहनुभएको छ ?
विनाशकारी भूकम्पले निश्चित ठाउँमा असर पारेको थियो । अर्थात्, भूकम्प काठमाडौं केन्द्रित थियो । यसबाट राजधानीका पुराना संरचना ध्वस्त भएका थिए । डर त्रास त आफ्नो ठाउँमा हुने नै भयो  । अर्को कुरा जसरी भूकम्प गयो शनिबार परेकाले त्यसरी मानवीय क्षति भएन । आर्थिक गतिविधि हुने तराईको क्षेत्रमा भूकम्पको असर परेको थिएन । उद्धार कार्य पनि छिटो भयो तर अहिले नाकाबन्दीले धेरै असर गरेको छ । आन्दोलन तराई केन्द्रित भएकाले त्यस क्षेत्रका उद्योग कलकारखाना बन्द गरिए भने विद्यालय पनि सञ्चालन हुन सकेनन् । अर्बौं मात्र नभई खर्बौं रकमबराबरको क्षति भएको छ । मानवीय क्षति भएको छ, भौतिक क्षति भएको छ । अर्को कुरा भूकम्पबाट पूर्ण क्षति भएका घरहरूको पुनर्निर्माण गर्न सकिन्छ तर आधा भत्केकालाई भने अहिले पनि समस्या छ । जस्तो– दायाँ–बायाँ दुवैतिर घर छ, आधा भत्केकोे छ भने त्यसमा समस्या छ  । कसरी भत्काउने र कसरी बनाउने भन्ने उपाय छैन । साधारण रूपमा फरक यति हो कि भूकम्पको क्षति सीमित क्षेत्रमा भयो । यसमा सहयोग पनि जुट्यो तर नाकाबन्दीको असर आमनागरिकमा पर्यो ।  ४ महिनासम्म विद्यालय बन्द भएपछि एउटा जेनेरेसन नै ग्याप हुने देखियो । उद्योगधन्दा बन्द भएपछि झनै असर देखियो । अर्थतन्त्र खुम्चिने निश्चित भयो नै सँगसँगै कालाबजारियाले प्रश्रय पाए । समस्या समाधान गर्नुको साटो री–रुट गरेर सामान ल्याउने व्यवस्था भयो । तर, त्यसलगत्तै मूल्य अकासियो,  महँगी ह्वात्तै बढ्यो । यसबाट मुलुकको अवस्था भयावह बनेर गएको छ ।
यो समस्या समाधानका लागि थालिएका सरकारी प्रयासप्रति तपाईं कत्तिको सन्तुष्ट हुनुहुन्छ ?
सरकारले प्रयासै गरेको छैन भने कहाँबाट सन्तुष्ट हुन सकिन्छ र ! सन्तुष्ट हुने काम नै के भएको छ र ? सरकारी प्रयास भएकै छैन बरु समस्या समाधानको साटो  कालोबजारी गर्नेलाई नै संरक्षण भइरहेको छ । हामी तस्करीबाटै बाँचेका छौं ।  भ्रष्टाचार मौलाउँदै गएको छ । नाकाबन्दी यसअघि पनि भएको थियो तर मुलुक यति कठिन अवस्थामा भने पुगेको थिएन । नाकाबन्दीकै कारण तस्करी बढेको हो ।  तस्करी रोक्ने कामसम्म पनि सरकारले गर्न सकेको छैन । प्रयास के भएको छ भन्ने बुझ्न गाह्रो छ । लोडसेडिङ बढेको बढ्यै छ । यो बाध्यता पनि होला किनभने सबै इन्डक्सन कुकिङमा गएका छन् । तर, सरकारले के गरिरहेको छ भन्ने जानकारीसम्म आमजनताले पाउन सकेका छैनन् ।
तपाईंले यसअघि ०४५ सालको नाकाबन्दी पनि बेहोर्नुभयो, अहिले पनि नाकाबन्दी पनि बेहोरिरहनुभएको छ, जनताका पीडा सम्बोधन गर्न सरकारले लिएका नीतिप्रति कति फरक पाउनुभएको छ ? 
मलाई ०४५ सालको नाकाबन्दी पूरै याद त छैन तर त्यो नाकाबन्दीको असर यो हदसम्म पुगेको थिएन । त्यतिबेला कलकारखाना बन्द भएनन्, इन्धन ल्याउन नदिए पनि सबै सामान रोक्ने काम भएको थिएन । बोर्डरहरू खुला नै थिए । औपचारिक नाकाबन्दी भनिए पनि मट्टितेल, डिजेल र पेट्रोल अहिले जसरी भिœयाउन नदिने भन्ने थिएन । तर, अहिले त पूरै बन्द भयो । अन्य सामान पनि आउन पाएनन्, इन्धनको त कुरै छोडौं । यससमा सरकारले कालोबजारियालाई भने प्रश्रय दिई नै रहेको छ । त्यतिबेला सरकार अलि संगठित रूपमै यसको असर न्यूनीकरणमा लागे पनि अहिले कालोबजारीका हातमा छाडिएको छ ।
तपाईं त सरकार र निजी क्षेत्र दुवैको क्षेत्र र सीमाबारे जानकार हुनुहुन्छ । समस्या सल्टाउने सन्दर्भमा सरकार कहाँनेर चुक्यो ?
साँच्चै भन्नुपर्दा नाकाबन्दीको सामना गर्ने तयारी हुुनुपथ्र्यो । बेलैमा तयारी गरेको भए यो अवस्था आउने नै थिएन । भित्रभित्रै धेरै कुरा भइसकेका थिए, सतहमा आइसकेपछि मात्र जनताले देखेका कुरा थिए । सबैजसो नेतालाई भारतको चित्त बुझेको छैन भन्ने थाहा थियो । त्यो बुझेर आन्तरिक तयारी गर्नुपर्ने थियो तर भएन । त्यति बेला नै संविधान हतारमा पारित नगरेर उनीहरूको कुरा सुनेर केही दिन रोकिदिएको भए पनि यो अवस्था भोग्नुपर्ने थिएन । महान् चाड दसंैको मुखमा आएर यो अवस्था आयो । दसंैलाई मध्यनजर गर्दै राखेको भए केही हदसम्म सहज हुन्थ्यो होला । आमजनतालाई सतर्क हुने समय हुन्थ्यो होला । आमजनताले पनि आफूलाई चाहिने सामान भण्डारण गर्न सक्थे होला । लडाइँमा जाँदा जुनसुकै मुलुक पनि तयारी गर्छन् । कसले पो भन्ला र भारतसामु घुँडा टेक्नुपर्छ भनेर, कसैले पनि भन्दैन । तर, नेताहरू चुनाव आयो भारत, संविधान आयो भारत, देशमा केही समस्या प¥यो भारत, बिरामी प¥यो भारत जाने प्रवृत्ति छ । नेपाललाई भारतपरस्त बनाएको नेताहरूले नै हो । अडान मात्रै लिएरभन्दा तयारी गरेर गएको भए सफल हुन सकिन्थ्यो कि । जनताले यति धेरै दुःख पनि पाउने थिएनन् । कुरा जतिसुकै सही भए पनि तरिका बुद्धिमानी भएन ।
नाकाबन्दीकै कारण अर्थतन्त्रमा ठूलो क्षति पुगेको छ । नागरिकले पनि धेरै दुःख पाएका छन् तर ‘कालो बादलभित्र चाँदीको घेरा’ हुन्छ भनिएजस्तो नाकाबन्दीबाट केही शिक्षा लिने ठाउँ पनि होला नि ?
नाकाबन्दीकै कारण अहिले जनता वैकल्पिक ऊर्जामा ध्यानकेन्द्रित गरिरहेका छन् । खाना पकाउन पनि सोलार राख्नुपर्छ भन्ने अवधारणा आएको छ, यो राम्रो पक्ष हो । बिजुलीका लागि त यसअघि पनि ध्यान गएको थियो । तर, नागरिकस्तरमा जति चेतना विकास भएको छ त्यसको विकल्पमा सरकारी तहमा केही शिक्षा लिएर अघि बढ्न सकिन्छ भन्ने सोच भने न्यून देख्छु म । यो घटनापछि सरकारले चीनसँग सम्बन्ध विस्तार गर्न सक्छ । भारतसँगको एकाधिकार तोड्न सकिने सम्भावना पनि छ । पेट्रोलियम पाइपलाइनको  दीर्घकालीन सम्झौता गर्न सक्यौं भने धेरै राम्रो पनि हुनसक्छ । नेपालले चीनसँग सम्बन्ध विस्तार गर्न चाह्यो भने मुलुककै हितमा हुन्छ । चीनले तिब्बतमा धेरै विकास गरिसकेको छ । रसुवा नाकासम्म रेल आएर नाकाहरू खुले भने नेपाललाई धेरै सहज हुन्छ । भारतलाई जति गाली गरे पनि भारत रिसाउला भन्ने डरले चीनबाट सामान ल्याउन कठिन हुन्छ कि भन्ने कुरा पनि आउन सक्छ । तर, चीनसँग सम्बन्ध विस्तार हुन सक्यो भने चीनबाट सम्भव आयात छ । किनभने चीनले ल्हासासम्म रेल ल्याइसकेको थियो अहिले पनि सिगात्सेसम्म ल्याइसक्यो । त्यसलाई रसुवा नाकासम्म ल्याउन सक्यो भने धेरै सहज हुन्छ । लागत खर्च सस्तो पर्छ ।
निजी क्षेत्रले राहतका लागि सरकारसँग लबिङ गरिरहेको छ, सरकारले पनि राहतकै लागि भन्दै पुनरुद्धार कोष खडा गरेको छ । यसले अहिलेको समस्या समाधान गर्न सक्छ ?
मलाई त यस्तो लाग्दैन । नीति कार्यान्वयनमै मुख्य समस्या छ । नीति राम्रो भएर मात्रै पुग्दैन, कार्यान्वयनको समयमा आफ्नालाई मात्र दिने तर लक्षित वर्गसम्म नपुग्ने कैयन् उदाहरण छन् । कष्ट कति हुन्छ ? कसले कति पाउँछ भन्ने थाहा छैन । सरकार पनि आफूले दिनुको साटो अरूलाई दिन लगाउँछ । ब्याज घटाऊ भनेर बैंकहरूलाई भन्छ । आफूलाई दिलाउनेको सट्टामा अरूलाई दिलाउँछ । बितेको समयमा नोक्सान भएको शाख फर्काउन सहज छैन ।
निजी क्षेत्रको प्रयासलाई चाहिँ तपाईंले कसरी हेरिरहनुभएको छ ?
निजी क्षेत्र समस्यामा छ तर उसले सरकार अप्ठ्यारो अवस्थामा रहेको भनेर त्यति दबाब दिएको छैन । निजी क्षेत्रले माग्ने पनि के हो र ? सरकारले पैसै दिने भन्ने कुरा भएन । करको विषयमा ऋणमा सरकारले गर्न सक्ने हो । अहिलेको अवस्थामा त्यो सम्भावना म देख्दिनँ । म सरकारमा पनि बसेर आएकोले निजी क्षेत्रप्रति उनीहरूमा त्यति सकारात्मक धारणा छैन । उसले निजी क्षेत्रलाई विश्वास गरेको पाइँदैन । निजी क्षेत्रलाई मद्दत गर्नुपर्छ भन्ने धारणा अलि कम छ । सरकारमा बस्नेहरूको निजी क्षेत्र मुनाफाखोरी हुन् भन्ने धारणा छ ।
निजी क्षेत्र पनि अहिले बदनाम भइरहेको छ । कालोबजारीमा पनि निजी क्षेत्रको संलग्नता पाइएको छ । यस्तो अवस्थामा शंका हुनु स्वाभाविक होइन र ?
यो दुवैतिरको समस्या हो । निजी क्षेत्र सञ्चालन हुने मुनाफाबाट हो । मुनाफा गर्न सकेन भने त्यो निजी क्षेत्र नै होइन । चीनको उदाहरण लिनुपर्दा त्यहाँ मुनाफा गर्न रोक छैन । नेपालमा भने २० प्रतिशतभन्दा बढी नाफा लिए कालोबजारी मान्ने कानुनी व्यवस्था छ । नेपालको जस्तो निश्चित नाफा राखेको भए एप्पल, सामसुङ, फेसबुकले प्रगति गर्ने थिएनन् । स्वच्छ प्रतिस्पर्धा गराउनुपर्छ । सिन्डिकेटमा लागेको छ भने तत्काल कारबाही गर्नुपर्छ, दोष दिएर मात्रै हुँदैन । हाम्रो सरकारले नै सिन्डिकेट खडा गर्छ, बैंकहरूलाई सरकारले नियन्त्रण गर्छ । त्यो सिन्डिकेट यातायातमा पनि छ तर त्यो कसैले रोक्न सकेको छैन । गलत तरिकाले निजी क्षेत्रलाई रोक्ने नियन्त्रण गर्ने प्रयास भएको छ । हाइड्रोपावरमा लाइसेन्स बोकेर हिँड्नेलाई खोइ त कारबाही गरेको ?
नेताहरूले पनि सिन्डिकेट गरिरहेका छन् भन्न खोज्नुभएको हो  ?
हो, पक्कै पनि । फरक सिद्धान्तका राजनीतिक दलहरू एउटै सरकारमा बस्नु भनेकै सिन्डिकेट हो । पार्टी–पार्टीबीच प्रतिस्पर्धा हुनुपर्ने हो । यसबाट नेताहरूले पनि सिन्डिकेट गरिरहेका छन् । हरेक ठाउँमा मिलेर जाने भन्छन् मुलुकका लागि केही न केही अडान त हुनुप¥यो नि ! आखिर घोषणापत्र त सबैका उस्तै–उस्तै छन्  ।
उसो भए दलहरूले आफ्नो स्वार्थका लागि मुलुकलाई यो अवस्थामा ल्याएका हुन् ?
पक्कै हो । अहिले जुन अवस्था देखिएको छ यसमा शंका गर्ने प्रशस्त ठाउँ देखियो । संघीयता आएपछि मुलुक समृद्ध हुन्छ भन्ने आशा थियो । तर, अहिलेको अवस्था देख्दा शंका गर्ने ठाउँ देखिएको छ । जनताका लागि या मुलुकका लागि होे या नेताको आफ्नो स्वार्थका लागि हो भन्ने कुरामा शंका देखियो । त्यो तरिकाले प्रेरित भएको भए त कसरी विश्वास गर्ने ? ४ जना नेताको हठले गर्दा यो समस्या आएको हो । सरकार आफूले गर्न सक्दैन भने निजी क्षेत्रलाई देओस् न । न आफू गर्छ न निजी क्षेत्रलाई दिन्छ । निजी क्षेत्रलाई काम गर्न दियो भने गरेर देखाउँछ ।
निजी क्षेत्र सक्षम छ भन्न खोज्नुभएको हो ?
निजी क्षेत्र नेपालमा मात्रै होइन, सबै ठाउँमा सक्षम छ । चीनमा पनि माओ त्से तुङको बेला निजी क्षेत्र छ भन्नेसम्म थाहा थिएन । तर, त्यसपछि जब निजी क्षेत्रलाई विश्वास गरियो तब निजी क्षेत्रले गरेर देखाइदियो । कुन ठाउँमा दिनुहुन्छ कुन ठाउँमा दिनुहुन्न भन्ने त सरकारले पहिचान गर्ने कुरा हो ।  (सञ्चार, सुरक्षा, राज्यको आचारसंहिता) यो–यो क्षेत्रमा निजी क्षेत्रलाई दिनुहुँदैन भन्ने पहिचान गरेर स्पष्ट नीति बनाओस् र निजी क्षेत्रलाई विश्वास दियो भने तर गरेर देखाउँछ ।
टेलिकम्युनिकेसनमा नगरेको भए हुन्थेन होला तर निजी क्षेत्र आएपछि कहाँ पुगेको छ ? फाइदा लिन धेरै नियम बनाइन्छ र त्यो नियमभित्र काम गर्न पाउँछ भने निजी क्षेत्र सबल हुन्छ । आयल निगमको सवालमा पनि त्यही कुरा हो । जतिबेला राज्यलाई असहज हुन्छ त्यतिबेला निजी क्षेत्रको सहायता लिन्छ अनि जब सहज हुन्छ अनि प्रवेशमा रोक लगाइन्छ । क्षमतामा चिन्ता गर्नु आवश्यक छैन । हाम्रो समस्याका कारण बेरोजगारी बढेको हो । युवा जनशक्ति पलायन भएको छ ।
सरकार र निजी क्षेत्रलाई नियमन गर्ने एउटै व्यवस्था हुुनुप¥यो भन्न खोज्नुभएको हो ?
हो । सरकारले कतिपय क्षेत्रबाट लगानी फिर्ता लैजानुपर्छ । गुणस्तर नियमन गर्ने हो भने सबैमा एउटै नियम लागु हुुनुपर्छ । सरकारीमा लागू नहुने र निजीमा लागू हुने भन्ने हुँदैन । अहिलेको अवस्था भनेको प्रतिस्पर्धाको हो । प्रतिस्पर्धी बनाएर पनि राहत दिन सकिन्छ । अहिले हामीकहाँ सिस्टम छैन । करका दरको संरचनाले गर्दा बिगे्रको छ ।
यो कसरी सम्भव छ ?
सम्भव छ । मुलुकको रोग नियन्त्रण गर्न नेताको ज्ञान आबश्यक हुन्छ, ज्ञान मात्रै भएर हुँदैन क्षमता पनि चाहिन्छ । सोधेर मात्रै हुँदैन गलत सही के हुन्छ ? त्यो उपचार गर्ने नेताले नै हो । कसरी समाधान हुन्छ भन्ने विषयमा निजी क्षेत्रलाई नियन्त्रण गर्ने भन्नेबारे सोचबिचार गर्नुप¥यो नि ।
यति हुदाहुदै पनि मुलुकको भविष्य कस्तो देख्नुहुन्छ ?
भविष्य आफैले बनाउने हो । म आशावादी छु । यो अवस्थासम्म ल्याएको पनि आशाले नै हो । सरकारले अर्थतन्त्रमा सुधार गर्न निजी क्षेत्रलाई सही बाटोमा लाने हो भने राजस्व नीतिमा परिमार्जन गर्नुपर्छ । एक जना मात्रै इमानदार भएर हुँदैन, सबैलाई इमानदार बनाउन सही नीति चाहिन्छ । विदेशमा लगानी गर्ने सबैले कमाएका छन् तर स्वदेशमा कमाउन सही नीति आवश्यक छ । सरकारी नीति गलत भएकाले हामीले सञ्चालन गरेको ज्योति स्पिनिङ मिल धराशायी भयो । सरकारबाट सहयोग प्राप्त भएन अनि बचाउन सकिएन । जब उद्योग बन्द भयो त्यतिबेला मात्र थाहा भयो उद्योगमा आश्रित हुनेको अवस्था के होला भन्ने । त्यो सोचेर उनीहरूलाई काम दिने उद्देश्य मात्रै बोकेर चलायौं, आफूले मात्रै अडान लिएर भएन । 