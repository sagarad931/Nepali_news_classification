
दिनेशकुमार थपलियासचिव, सूचना तथा सञ्चार मन्त्रालय
संखुवासभाको खाँदबारीमा जन्मेका दिनेशकुमार थपलिया मुलुकको प्रशासनिक क्षेत्रमा स्थापित नाम हो । हाल सूचना तथा सञ्चार मन्त्रालयका सचिव रहेका थपलियाले प्राविधिकको रूपमा तत्कालीन जिल्ला पञ्चायतबाट सेवा सुरु गरेका थिए । 
स्थानीय विकास अधिकारी, काठमाडौं महानगरपालिकाको कार्यकारी अधिकृत हुँदै क्षेत्रीय प्रशासक, संस्कृति पर्यटन तथा नागरिक उड्डयन मन्त्रालयको सचिव भइसकेका उनी मुलतः स्थानीय स्वशासन विज्ञका रूपमा परिचित छन् । विकास सधैं जनस्तरबाट हुनुपर्छ भन्ने मान्यता राख्ने थपलियाले विकासे अड्डामा धेरै काम गरेको बताए । 
मुलुकको दूरसञ्चार तथा आमसञ्चार क्षेत्रको नियमन तथा अनुगमन गर्ने सबैभन्दा उपल्लो निकाय सूचना तथा सञ्चार मन्त्रालयका सचिव थपलियासँग मन्त्रालयका काम कारबाही, समग्र सञ्चार उद्योग, फस्टाउँदो दूरसञ्चार क्षेत्रका पछिल्ला विवादलगायतका विषयमा कारोबारकर्मी सरस्वती ढकालले गरेको कुराकानी :
स्थानीय विकासको विज्ञ भएर पनि सूचना तथा सञ्चार जस्तो मुलतः प्राविधिक मन्त्रालयमा काम गर्दा कस्तो अनुभव गर्नुभएको छ ?
सैद्धान्तिक रूपमा हेर्दा सूचना तथा सञ्चार मन्त्रालयको कार्यशैली र कार्य प्रणाली केन्द्रिकृत छ । यो स्वाभाविक पनि हो किनभने सूचना तथा सञ्चार क्षेत्रको सम्बन्ध अलिकति बढी अन्तरराष्ट्रिय स्तरमा पनि हुन्छ । यो क्षेत्र अत्यन्त संवेदनशील भएकाले भोलिको संघीय संरचनामा पनि यो मन्त्रालय रहन्छ ।
यो मन्त्रालयले गर्ने काम सिधै केन्द्रबाट हुने भएकाले नागरिकसँग सम्बन्ध र प्रतिनिधित्व तथा पहुँच अलि कम छ । म आएदेखि सूचना सञ्चार र प्रविधिमा कसरी नागरिकको पहुँच बढाउने र संविधान प्रदत्त सूचनाको हकलाई कसरी तल्लो तहसम्म पु¥याउने भन्नेमा जोड दिएको छु ।
जब नागरिक सूचित हुन्छन् तब लोकतन्त्रको सुदृणीकरण हुने भएकाले सूचना र सञ्चारको माध्यमबाट स्थानीय लोकतन्त्रलाई सुदृढ गर्नेमा केन्द्रित भएको छु । भोलिको संरचनामा व्यवस्थित गर्ने गरी सूचना तथा सञ्चारलाई लैजान सकिन्छ । त्यसैले यसलाई मैले अवसरको रूपमा लिएको छु ।
सूचना र सञ्चार प्रविधि बिना समग्र मानव जीवन नै अधुरो हुन्छ भनिन्छ, तर प्रविधिलाई कहिले वातावरण त कहिले सञ्चारमा गाभ्ने गरिएको छ, प्रविधिलाई यसरी एकपछि अर्काे मन्त्रालयमा सार्नुको कारण के हो ?
सूचना तथा सञ्चार मन्त्रालयको पहलमा २०७१ सालमा ब्रोडब्याड नीति आयो, जुन प्रविधिसँग जोडिएको छ । अहिले जति पनि फ्रिक्वेन्सी वितरणसम्बन्धी मुद्दा छन्, ति मुद्दा यसै मन्त्रालयले हेरेको छ । दूरसञ्चार क्षेत्रका सबै काम कर्तव्य मन्त्रालयसँग नै जोडिएको छ ।
२०७२ सालमा आएको सूचना तथा सञ्चार प्रविधि नीतिको मुख्यकर्ता पनि सञ्चार मन्त्रालय हो । भर्खरै प्रधानमन्त्रीको नेतृत्वमा सूचना तथा सञ्चार प्रविधि परिषद् गठन भएको छ । त्यसमा पनि यही मन्त्रालयको ठूलो भूमिका हुन्छ । त्यसैले सूचना र सञ्चारभन्दा बाहिर प्रविधिलाई राखेर अगाडि बढ्न सकिन्न ।
विकासवादी दृष्टिकोणबाट एउटै वाक्यमा भन्दा विधिलाई प्रविधिसँग जोडेपछि मात्र समृद्धि हुन्छ । हामीले धेरै नीति कानुन बनायौं, त्यसलार्ई कुनै न कुनै रूपमा प्रविधिसँग जोड्ने नेतृत्व कहीँ न कहीँबाट हुनुपर्छ । जुन सञ्चार मन्त्रालयले गर्दा अत्यन्त प्रभावकारी हुन्छ । सुशासनमा ४ किसिमका पूर्वाधार विकास गरिनुपर्छ ।
भौतिक, कानुनी, सामाजिक पूर्वाधारलाई आईसीटी पूर्वाधारसँग जोडेपछि मात्रै सुशासन हुन्छ । यो बहुपक्षीय विषय हो । पहिला सूचना तथा सञ्चार प्रविधि मन्त्रालय एकदमै उचित थियो । तर, राजनीतिक कारणले प्रविधि टुक्रियो ।
अबको संघीय संरचनामा केन्द्रीयस्तरका मन्त्रालयको व्यवस्थापन हुँदा सूचना तथा सञ्चार प्रविधि मन्त्रालय १३ वटा मन्त्रालयभित्र पर्छ । प्रविधि विषय बीचमा यताउता भए पनि अन्ततोगत्वा सूचना तथा सञ्चार मै राख्नुको विकल्प छैन ।
आईसीटीमा पूर्वाधार विकासको कुरा बताइरहँदा ग्रामीण दूरसञ्चार कोषको १० अर्ब रुपैयाँ सरकारी खातामा जम्मा भयो । काम गर्नभन्दा सरकारी खातामा रकम सार्न सजिलो भएर हो ?
यसका दुई वटा पक्ष छन् । सेवा प्रदायकहरूबाट ग्रामीण दूरसञ्चार कोषका निम्ति भनेर रकम आउँछ, त्यो अहिले करिब १२ अर्बको हाराहारीमा छ । त्यसको आफैं कार्ययोजना बनाएर कार्यक्रमसहित अगाडि जान सक्छौं । अर्काे विभिन्न सेवा प्रदायकले नवीकरण तथा फ्रिक्वेन्सी दस्तुर भनेर तिर्छन्, त्यो पनि प्राधिकरणको खातामा हुन्छ तर त्यो शुद्ध राजस्व हो ।
अहिले हामीले अर्थमन्त्रालयलाई उपलब्ध गराउने भनेको रकम पनि यही हो । राजस्ववापतको रकम राजस्व खातामै जाओस् भन्ने हो । संविधानले पनि राजस्वका धेरै कोषहरू हुनु हुन्न भन्ने व्यवस्था गरेको छ । यो विषयमा कोषको रकम तुरुन्त कार्ययोजनासहित खर्च गर्न पाउने राजस्व खाताको रकम नेपाल सरकारको राजस्व खातामा जम्मा गर्नुपर्ने महालेखाको प्रतिवेदनसमेत भएकाले पैसा पठाइएको हो ।
कोषको रकमबाट ७२ जिल्लामा अप्टिकल फाइबर पु¥याउन नेपाल टेलिकमसँग ५ अर्ब रुपैयाँको सम्झौता भएको छ । डेढ वर्षमा यो काम सम्पन्न हुन्छ । योलगायत अरु सेवा प्रदायकसँग प्राधिकरणले ५ वटा प्याकेजको प्रक्रिया अगाडि बढाएको छ । सूचना तथा सञ्चारलाई विकेन्द्रित गर्न ग्रामिण दूरसञ्चार कोषको रकमले टोलटोलमा इन्टरनेट पु¥याउनुपर्छ ।
उपयुक्त संरचना भनेको गाविस, विद्यालय, स्वाथ्यचौकीलगायतमा न्यूनतम पूर्वाधारसहित कनेन्टिभिटी पु¥याउन लगानी गर्दैछौं । अर्काे हुलाकको परिभाषा नयाँ ढंगले गर्नुपर्छ । भोलिको संघीय संरचनामा केन्द्रीय तहमा हुलाक रहन्छ नै, तर गाउँमा हुलाक र आईसीटीको प्रयोग एकैपटक गर्ने गरी हुलाक तथा आईसीटी कार्यालयका रूपमा रुपान्तरण गर्ने सोचाइ छ ।
सामुदायिक सूचना केन्द्रलाई पनि स्थानीय सरकारसँग मिलेर कोषको रकम प्रयोग गर्न सकिन्छ । करिब १० अर्ब रुपैयाँ खर्च गर्ने रणनीति बनाएर प्रक्रिया अगाडि बढेको छ । विगतमा कुन कार्यविधिमा रहेर खर्च गर्ने भन्नेमा अस्पष्टताले खर्च हुन नसकेको हो । अब हामीले नीतिगत व्यवस्था गरेका छौं, बाँकी रहेका ऐन कानुन बनाउँदै जाने हो । मुलुकको हितमा काम गर्नेलाई कानुन बाधक बन्नु हुन्न ।
आमसञ्चारमाध्यमको संख्या पनि बढिरहेको छ, सञ्चारमाध्यमका ‘कन्टेन्ट’ माथि नियमन गर्ने निकाय प्रेस काउन्सिलको भूमिका कमजोर भएन र ?
छापा, विद्युतीयदेखि अनलाइन मिडियालाई सक्दो व्यवस्थित र मर्यादित बनाउने हाम्रो उद्देश्य हो । यस सम्बन्धमा आमसञ्चार नीतिमा पनि धेरै कुराको व्यवस्था गरिएको छ । छापामाध्यमसम्बन्धी नीतिगत सुधार गर्न छिट्टै प्रक्रिया सुरु हुन्छ ।
राज्यका तहबाट विभिन्न विज्ञापन उपलब्ध हुन्छन् त्यसलाई न्यायोचित र समानुपातिक व्यवस्था गर्न सक्छौं । ठूला सञ्चारमाध्यमले लोककल्याणकारी सुविधा नलिएको अवस्था पनि छ । सुविधामा न्यायोचितता कसरी गराउने भन्ने मुख्य कुरा हो । सञ्चार प्रतिष्ठानहरू अब उद्योगको रूपमा स्थापित गराउनेमा हामीले ध्यान दिएका छौं ।
सेवा उद्योगमध्ये सञ्चार उद्योग बौद्धिक उद्योगमा पर्छ । मेरो बुझाइमा यस्ता बौद्धिक उद्योग स्वनियमनमा आधारित हुनुपर्छ । एउटा पत्रपत्रिकामा प्रकाशित समाचार तथा सूचना वा रेडियो, टेलिभिजनमा प्रसारण भएको सामग्रीले धेरै कुराको परिवर्तन ल्याउन सक्छ । भइरहेको अवस्थालाई भताभुंग पनि पार्नसक्छ भने बिग्रेको अवस्थालाई राम्रो बनाउन पनि सञ्चार माध्यमले सक्छ ।
त्यसैले आफूले प्रकाशन वा प्रसारण गरेको सामग्रीको उत्तरदायित्व सम्बन्धित सञ्चार हुनुपर्छ भनेको हुँ । स्वनियमनका लागि सुरुमा रेडियोमा प्रयोग गर्ने भनेर सूचकहरू बनाएका छौं । पछि छापा, टेलिभिजन र अनलाइनमा पनि लागु गर्न सकिन्छ । यो क्षेत्र भनेको आफू सूचित भएर अरुलाई सूचित गर्ने क्षेत्र हो ।
स्वनियमनको कुरा गर्दा नियमनकारी निकाय चाहिँदैन भनेको पनि होइन । अहिले प्रेस काउन्सिललाई सुदृढीकरण गरेर नियमनलाई प्रभावकारी बनाउने र स्वनियमनलाई व्यवस्थित बनाउने मन्त्रालयको सोचाइ छ ।
एड्भान्स अनलाइन मिडिया खुल्ने क्रम बढेको छ, हाम्रा नियमन मूल्यांकन तथा संरचनाहरू परम्परागत भएनन् ?
परम्परागत र एड्भान्स मिडियाबीचको ग्याप कम गर्न अनलाइन निर्देशिक जारी ग¥र्याैं । तर, त्यसमा केही मुद्दाहरू पनि उठे । तिनको छिट्टै सम्बोधन हुन्छ । मन्त्रालयको आशय बेठीक होइन । मन्त्रालय एक्लैले कानुन पनि बनाउँदैन, यसमा धेरै निकाय हुन्छन् ।
अहिले नियमनका लागि दुई वटा बहस भएका छन् । एउटा छुट्टै मिडिया परिषद् गठन गरी उसको दायरा छुट्टै तरिकाको बनाउने । प्रेस काउन्सिलको भूमिकालाई अलि सुढृढीकरण गर्ने, यसले अनुगमन र मूल्यांकन हेर्ने कुरा उठेको छ । संघीय संरचनामा धेरै संचरना बनाउनु पनि उचित हुन्न ।
सकिन्छ भने एउटै मिडिया परिषद्मार्फत संरचना ठूलो बनाएर अगाडि लैजाने छलफल भएको छ । अनलाइनलानलाई हेर्ने काम पनि अब प्रेस काउन्सिललाई नै दिन्छौं । टीभी रेडियोको काम त अहिले थालिनै सकेको छ । समग्रमा अनुगमन नियमन, वर्गीकरण मूल्यांकनका लागि काउन्सिललाई नै सुदृढ बनाएर जानुपर्छ ।
साउन १ देखि लागू हुने गरी राजपत्रमा प्रकाशित भई पत्रकारको न्यूनतम पारिश्रमिक तय गरिएको छ, के यो लागू होला ?
हामीकहाँ पत्रकारलाई हेर्ने दृष्टिकोण अब फेरिनुपर्छ । पत्रकार श्रमजीवीभन्दा कलमजीवी बढी हो । पूर्णकालीन पत्रकारका लागि सामान्य जीवनयापनका लागि कति तलब आवश्यक हुन्छ भनेर सरोकारवालासँग पटक–पटक छलफलपछि २० हजार रुपैयाँ कायम भएको हो ।
यो रकम ठूलो किन भयो भने सञ्चार माध्यमको हैसियत नभएको, विज्ञापन बजार सानो भएको र सरकारले पनि सञ्चारमाध्यमलाई जति सुविधा दिनुपर्ने हो त्यति दिन नसकेको हो । हरेक क्षेत्रमा काम गर्नेको न्यूनतम तलब हुन्छ भने पत्रकारका लागि पनि हुनुपर्छ ।
समयअनुसार परिमार्जन पनि गर्दै जानुपर्ने भएकाले १० हजार ५ सयबाट १९ हजार ५ सय बनाइएको हो । निजामती सेवामा खरिदार सरहको कर्मचारीलाई सामान्य जीवनयापनका लागि २० हजार चाहिन्छ भने मिडियामा त्यति त हुनुप¥यो । निजामती कर्मचारीको तलबका तुलनामा अहिले पत्रकारका लागि तय गरिएको न्यूनतम पारिश्रमिक अत्यन्त कम हो । यो कार्यान्वयन सबै मिडियामा हुनुपर्छ ।
यसका लागि मिडियामालिक, पत्रकारदेखि सरोकारवाला सबैसँग छलफल भएको छ । म पत्रकार भएको भए कति तलब चाहिथ्यो र अहिले तोकेको तलबले पुग्थ्यो भनेर पनि सोच्नुपर्छ । राम्रोसँग सोच्ने हो भने अहिलेको बजार अवस्थाअनुसार तोकिएको न्यूनतम तलब निकै कम हो । यसलाई अहिले लागू गरी समयसापेक्ष परिमार्जन गर्दै जानुपर्छ ।
प्रसंग बदलौं, लामो विवादपछि फोरजी सेवा सञ्चालन गर्न मन्त्रालयले तयारी गरेको छ । यो सेवा सर्वसाधारणको हातमा कहिले पुग्ला ?
फोरजी सेवा अब नेपालमा तत्काल सुरु गर्नुपर्छ । विश्वमा भएका प्रविधिलाई आत्समाथ गर्दै नयाँ–नयाँ सेवा दिनुको विकल्प छैन । फोरजी वितरणका सम्बन्धमा टेक्नोलोजी न्युट्रालिटी, फ्रिक्वेन्सी वितरणलाई अप्सन गर्ने व्यवस्था गरिएको छ । यसमा भएका व्यान्डहरूलाई व्यवस्थित गर्ने काम भएको छ ।
फोरजीका लागि म नेपाल टेलिकमको अध्यक्ष भएको हैसियतले लाइसेन्सको आवदेन दिइसकें । बढीमा २ महिना लाग्ने भनिएको छ । सुरुमा देशभरि जान सकिँदैन । सुरुमा राजधानी र विस्तारै उपत्यका बाहिर र गाउँगाउँमा पु¥याउने हो । अहिले टेलिकमले थ्रीजी ईजी, फोरजी फोकसका रूपमा कार्यक्रम अगाडि सारेको छ ।
पहिलो चरणमा काठमाडौं उपत्यका र उपमहानगरपालिकसम्म जान सकिन्छ कि भन्ने हो । लाइसेन्स लिएको २ महिनाभित्रमा उपत्यकामा सेवा दिन सकिन्छ भन्ने सेवा प्रदायकको भनाइ छ । दसैंको हाराहारीमा फोरजी सेवा आउँछ भन्ने हाम्रो बुझाइ हो । ग्राहकका लागि गुणस्तरहीन सेवाबाट फोरजीमा जानुभन्दा नजानु उचित हो ।
हामीले फोरजीमा जान जब सेवा प्रदायकले प्राविधिक रूपमा तयार भएको जानकारी दिन्छन् तब प्राधिकरणले लाइसेन्स दिन्छ । प्राधिकरणरले सेवा प्रदायक तयार भएपछि आठ/दश दिनमा लाइसेन्स दिन सक्छ । अरु फाइभजीमा गइसके हामी फोरजीमा जान ढिलाइ गर्न हुन्न । फोरजीका नाममा ग्राहकले ठगीको सिकार हुन हुन्न यसमा प्राधिकरणले प्रत्याभूति गर्नुपर्छ ।
एनसेलको पुँजीगत लाभकरका सम्बन्धमा नियमनकारी निकाय भए पनि मन्त्रालय किन मौन देखिएको हो ?
सिधा भाषामा भन्दा सञ्चार मन्त्रालयको यो मुद्दामा कुनै पनि भूमिका देखिँदैन । दूरसञ्चार प्राधिकरणको सम्पर्क मन्त्रालय भएकाले मात्रै हाम्रो भूमिका देखिएको हो । प्राधिकरणले नियमन गर्न नसकेको सत्य हो । सेवा प्रदायकले के गरेको छ भन्ने जानकारी प्राधिकरणलाई हुनुपर्छ ।
प्रक्रियागत रूपमा त्रुटि भएका हुन् । सबै सेवा प्रदायकको सम्पत्ति, आम्दानी, पुँजी, उसले गरेका काम कारबाही जस्ता विषयमा प्राधिकरण सचेत हुनुपर्छ । त्यसका आधारमा तिर्नु बुझाउनुपर्ने भ्याट राजस्वका विषयमा अर्थ मन्त्रालय मातहतको निकायले हेर्नुपर्छ ।
स्वामित्वका विषयमा कम्पनी रजिस्टार र पुँजीका विषयमा उद्योग विभागले निगरानी राख्नुपर्छ । यी चारवटा निकायको प्रभावकारी भूमिका नहुँदा यस्तो समस्या आएको हो । मन्त्रालयले प्राधिकरणलाई कार्य योजनाभित्र बसेर नियमित रूपमा अनुगमन र नियमन गर्न निर्देशन दिइसकेको छ ।
