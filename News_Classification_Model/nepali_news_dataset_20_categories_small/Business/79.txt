
प्रा डा गोविन्द नेपालप्रमुख आर्थिक सल्लाहकार, अर्थ मन्त्रालय
संधै बजेट ढिलो आउने र त्यसले विकास निर्माण प्रभावित हुने आशंकाहरुबीच आगामी वर्षका लागि आगामी जेठ १५ गते बजेट ल्याउने तयारी गरेको छ । नेपालको संविधानमै जेठ १५ मा बजेट ल्याउने दिन किटानी भएपछि अर्थ मन्त्रालय यतिबेला बजेट निर्माणमा तिब्रता दिइरहेको छ । राष्ट्रिय योजना आयोगले अर्थमन्त्रालयलाई बजेट सिमा दिइसकेको छ । अर्थमन्त्रालयले सम्वन्धित पक्षहरुसँग बजेटमा सुझाव दिन सार्वजनिक आब्हन गरेको छ । बजेट निर्माणमा संलग्न अर्थमन्त्रालयमा प्रमुख सल्लाहकारको भुमिकामा छन्, प्रा.डा. गोविन्द नेपाल । विगतमा राष्ट्रिय योजना आयोगमा सदस्यको भुमिका निभाईसकेका नेपाल सरकार भित्र र बाहिर प्रायः स्थानहरुमा एउटै व्यक्ति/अनुहारको बाहुल्यता रहेको र मुलुकका सबै समस्याका बारेमा सबै पक्ष जानकार भएको मान्छन् । नयाँ कुनै व्यक्ति आउँदैमा हाम्रो मुलुकको परिस्थितिमा आमूल परिवर्तन आउने सम्भावना नभएको मान्ने नेपाल पुरानै अनुहारबाट तिब्र गतिमा काम हुन्छ भन्ने अपेक्षा गर्दैनन् । अर्थमन्त्रालयले चालू वर्षको बजेटमा गरेको पुनप्राथमिकिकरण, आगामी आर्थिक वर्षको बजेट निर्माण र स्रोतहरुको अभाव तथा विकास निमार्णमा देखिएको ढिलाई र अर्थमन्त्रालयले अंगिकार गर्ने नीतिमा केन्द्रित रही कारोबारकर्मी लोकबहादुर चापागाईले नेपालसँग गरेको कुराकानी :
बजेट समीक्षामा भनेजस्तो बजेटको पुनःप्राथमिकिकरण गर्दा के कस्ता आधारहरु लिनु भएको छ ?
चालू वर्ष भुकम्प र सीमा नाकाको अवरोधले पुँजीगत खर्च अपेक्षाकृत हुन सकेन । बजेटमा रकम विनियोजन गरिएका कतिपय क्षेत्रमा काम भएन । काम नभएपछि खर्च हुने कुरा भएन । त्यसैगरि यसअवधिमा हाम्रा नयाँ आवश्यकता थपिए । त्यसकारण कतिपय खर्चहरुलाई पुनप्राथमिकिकरण गर्नुपर्ने आवश्यकता महसुस भएकाले हिजो नै बजेट विनियिोजन भएका तर, कम विनियोजन भएको र आज काम गर्न सकिने क्षेत्र हेरेर बजेटको पुनःप्राथमिकिकरण गरिएको छ । पुरक बजेट नभईकन नयाँ शिर्षकमा जाने स्थिति भएन । आयोजना विशेषको नाम लिनुभन्दा पनि खासगरि उत्तरदक्षिण सडक, मध्यपहाडी लोकमार्ग, हुलाकी सडकलाई प्राथमिकता दिइएको छ । त्यसैगरि उर्जा संकटको कुरा गर्दा प्रशारण लाईन निर्माण, सौर्य बत्ति, नदि नियन्त्रणजस्ता क्षेत्रमा हाम्रो ध्यान केन्द्रित छ ।
आगामी आर्थिक वर्षको बजेट निर्माण प्रक्रिया सुरु भईसकेको छ । राष्ट्रिय योजना आयोगले बजेट सिमा दिइसकेको छ । अर्थ मन्त्रालयले आगामी बजेटलाई कुन क्षेत्रमा केन्द्रित गर्छ ?
विगतका बजेट र अब आउने बजेटको परिस्थिति भिन्न छ । दिर्घकालिन रुपमा भन्दा आगामी वर्ष संविधान कार्यान्वयनको वर्ष भएकाले बजेट पनि संविधान कार्यान्वयनका लागि चालिने कदममा केन्द्रित हुन्छ । संविधान कार्यान्वयनका लागि के कस्ता कार्यक्रम सुरु गर्नुपर्छ र त्यसका लागि कति बजेट आवश्यक पर्छ भन्ने विषयले बजेटमा प्राथमिकता पाउँछ । यो वर्ष दिगो बिकास लक्ष्यको पहिलो वर्ष भएकाले दिगो विकास लक्ष्य हासिल गर्न चालिने प्रारम्भिक कदमहरु पनि बजेटमा समेटिन्छ । दिगो विकासका लागि ‘भिजन २०३०’ अघि सारिएको छ । त्यसका लागि भर्खरै आयोगले अन्तर्राष्ट्रियस्तरको गोष्ठीसमेत गरिसकेको छ । त्यसैले दिर्घकालिन लक्ष्यलाई हेरेर गरिने काम आगामी बजेटले प्राथमिकतामा राखेको छ ।
हामी स्वाधिन अर्थतन्त्र निर्माणका लागि बजेट बनाउन केन्द्रित छौं । स्वाधिन अर्थतन्त्र भनेको आत्मनिर्भर अर्थतन्त्र होइन तर, ब्यापार, घरेलु उत्पादनसहित समग्र अर्थव्यवस्था हाम्रो अधिनमा रहनुपर्छ । यस्तो अर्थतन्त्र परस्पर निर्भर र निर्यातमा आधारित हुनुपर्छ । स्वाधिन अर्थव्यवस्था कायम राख्न खासगरि पुर्वाधार विकाससहित खाद्य सुरक्षा, उर्जा सुरक्षा र व्यापार विविधिकरणका क्षेत्रमा बजेट केन्द्रित हुन्छ । यो वर्षको बजेट बढीभन्दा बढी विशेष खालका पुर्वाधार निर्माणमा केन्द्रित हुन्छ । पुर्वाधारमा पनि सडक र उर्जाकेन्द्रित बजेट आउँछ । त्यसैगरि सामाजिक क्षेत्रमा स्वास्थ्य क्षेत्रमा बजेट केन्द्रित हुन्छ । पर्यटन पुर्वाधारका हिसावले बिमानस्थल निर्माणलाई पनि बढी जोड दिन्छ । यो वर्षको बजेट रणनीतिक हिसावबाट सुरु हुन्छ । तर, सम्पूर्ण बजेट हामीले चाहँदैमा अहिले चलाउन सक्ने अवस्था हुँदैन । निरन्तर चलिरहेका कार्यक्रममा बजेट विनियोजन गर्नैपर्छ । नयाँ कार्यक्रम ल्याउन पनि कतिपय सीमाहरु छन् ।
बजेटका प्राथमिकता विगतमा पनि यस्तै थिए । तर, व्यवहारमा कार्यान्वयन हुन सकेन । चालू वर्ष त झन बजेट कार्यान्वयन वर्ष भनिएको थियो । बजेट कार्यान्वयन वर्षकै अवस्था दयनीय देखियो । कार्यान्वयनमा देखिएका समस्यालाई कसरी समाधान गर्नुहुन्छ ?
चालू वर्ष हामीले नसोचेका घट्ना परिघट्नाले बजेट कार्यान्वयन हुन नसक्ने हो कि भन्ने आशंका सुरु भएको छ । राजनीतिक दृढ ईच्छाशक्ति विना बजेट कार्यान्वयन सम्भव छैन । संविधानको निर्माणपछि सरकारको दृढताले समृद्धिको आसा जगाएको छ । उर्जा, कृषि उत्पादन, पुर्वाधार निर्माणको क्षेत्रमा चालिने कदमलाई समयबद्ध लक्ष्य निर्धारण गरिएको छ । समयवद्ध लक्ष्यलाई कार्यान्वयन गर्नका लागि राजनीतिक तहमै अनुगमन तथा सुपरिवेक्षण गर्ने गरि संयन्त्र निर्माण भएको छ । योजना निर्माण गर्ने तर, कार्यान्वयन गर्न नसक्ने हाम्रो विगतको तितो इतिहास हो र यसमा परिवर्तन नभएसम्म मुलुकले कोल्टे फेर्दैन त्यो पनि ध्रुब सत्य हो । हामीसँग कम पुँजी त छ तर, कम पुँजीलाई पनि उत्पादनशील क्षेत्रमा प्रयोग गर्यौं  भने मात्रै मुलुक ‘टेक अफ’को चरणमा प्रवेश गर्छ । त्यसैले पुँजीको उत्पादनसील उपयोगमा ध्यान दिनु जरुरी छ । अनुगमन र मुल्याङ्कन पद्धतिलाई ज्यादै नै वैज्ञानिक ढंगबाट कार्यान्वयन गर्नुपर्ने आवश्यकता छ किनभने अनुगमन र मुल्याङ्कन फितलो भएका कारण कार्यान्वयन पनि फितलो भएको हो । कार्यान्वयन गर्ने निकायलाई जवाफदेही बनाउन कर्मचारीहरुको प्रंदर्शनलाई बढुवासँग जोड्नुपर्छ । खरिद प्रक्रियामा केही कमजोरी छन् भने त्यसलाई सरलीकृत गरिनुपर्छ ।
उर्जा क्षेत्रमा वातावरणीय प्रभाव मुल्याङ्कन, बन, जग्गा प्राप्तीजस्ता समस्याको समाधान खोजिनु आवश्यक छ । राष्ट्रिय उर्जा संकट निवारण तथा विद्युत विकास दसकसम्वन्धि अवधारणा २०७२ ले उर्जा क्षेत्रमा देखिएका समस्या समाधान गर्न स्पस्ट बाटो लिएको छ । कार्यान्वयनमा देखिएका जटिलता/अप्ठ्याराहरुलाई साँघुर्याउँदै जाने, अनुगमन मूल्याङ्कनलाई सुदृढ गर्दै जाने, योजनाहरुलाई समयवद्ध बनाउने र योजना कार्यान्वयनकर्तालाई जवाफदेही बनाउने ढंगबाट सरकारले काम गरिरहेको छ भन्ने लाग्छ ।
तपाईं पुँजी कम छ भन्नुहुन्छ तर, विदेशी दाताहरु नेपालमा पुँजीको समस्या होइन, कार्यान्वयनको हो भन्छन् । छुट्टयाईएको बजेट खर्च हुँदैन, आएको वैदेशिक सहयोग खर्च हुँदैन । यो अवस्थाले मुुलुकको विकास कसरी सम्भव छ ?
पुँजी अभावकै कारणले हामी अगाडि बढ्न नसकेको भने होइन । कतिपय आयोजनामा चाहिएअनुसारको पुँजी नहुनु स्वभाविक पनि हुन्छ । कुनै पनि मुलुक विकास चरणमा अघि बढ्ने बेलामा उसँग पर्याप्त पुँजी पनि हुँदैन । थोरै पुँजीबाटै अघि बढ्ने र विकासको गति लिएसँगै थप पुँजी हासिल गर्दै जाने हो । पुँजीगत आयोजना कार्यान्वयनका लागि आवश्यक वातावरण तयार हुन नसक्नु अहिलेको मुख्य समस्या हो ।
एउटा पक्षले योजना अघि सार्ने र कार्यान्वयन चरणमा अर्को पक्ष आउने नेपालको राजनीतिक संस्कारको परिणाम अहिले हामीले भोगिरहेका छौं भन्न सकिन्छ ?
तयारी अवस्थामा नभएका आयोजनालाई स्विकृत गर्ने परम्पराले स्थान पाउनु हाम्रो सबैभन्दा ठूलो दुर्भाग्य हो । जस्तो कार्यान्वयनका लागि जग्गा प्राप्ती भईसक्नुपर्छ, डिजाईन अनुमान गरि संस्थागत भयो भने न कार्यान्वयनमा जान्छ । आयोजनाहरुमा देखिएको पुर्वतयारीको कमिले कार्यान्वयन पक्ष ज्यादै कमजोर भएको छ । अधिकांस आयोजनामा पुर्व तयारी नगरिँदा राजनीतिक प्रभावमा कार्यक्रमहरु स्विकृत हुने गरेको छ । जवजव योजना प्रणाली वैज्ञानिक हुँदैन तबतब कार्यान्वयनमा समस्या देखिन्छ । त्यसैले हाम्रो समस्या योजना तुर्जुमामा पनि छ तर, कार्यान्वयनमा धेरै समस्या छ । काम गराई (डेलिभरि)मा समस्या छैन भने आयोजना प्रमुखहरुलाई योजना अवधिभर सम्वन्धित स्थानमै राख्ने, उसलाई चाहिने स्रोत र साधन समयमै उपलब्ध गराईदिने वातावरणको कमी पनि छ । कतिपय मानवीय कमजोरीका कारण निर्णयमा ढिलाई भएका कारण काम रोकिएको छ भने कतिपय काममा सरलीकरण÷सहजीकरण नगर्दा कार्यान्वयन हुन नसकेको स्थिति छ । के के कारणबाट काम भएको छैन भन्ने करिव करिव सबैलाई थाहा छ । त्यसैले ति समस्या समाधानका निम्ति नीतिगत, कानुनी रुपमा सम्वोधन गरि जटिलताहरु फुकाउँदै जानुपर्ने आवश्यकता छ । पुर्वाधारका क्षेत्रमा तिब्रताका साथ काम अघि बढाउन यो सरकारले उपप्रधानमन्त्री तथा भौतिक पुर्वाधार तथा यातायात मन्त्रीको संयोजकत्वमा रहेको पुर्वाधार आयोजना अनुगमन तथा निर्देशन उच्चस्तरिय समितिले कतिपय जटिलताहरु फुकाउँदै मन्त्रिपरिषदमार्फत तत्काल निर्णय गरि अघि बढ्ने गरेको छ । बर्तमान सरकारको राजनीतिक प्रतिवद्धता र इच्छाशक्तिका कारण अब विकासका लागि मार्ग प्रशस्त हुन लागेको आभास दिइरहेको छ । तर, अहिले पनि स्थिति पुर्ण सहज भएर काम अघि बढिसकेको अवस्था भने छैन ।
कयौं ऐन, कानुन, नियमहरु संसदमा छन् अथवा तयारीका क्रममा छन् । आवश्यक ऐनहरु छिटो आए भने काम गर्ने वातावरण तयार हुनेथियो । अझ पनि जवाफदेहीता स्थापित हुन सकेको छैन । कसैले कुनै काम गरेन भने उ कसैप्रति जवाफदेही हुनु पर्ने कि नपर्ने ? यद्यपी प्रदर्शन करारको विषयले स्थान पाईरहेको छ । यसको निरन्तर ‘फलो अप’ र मूल्याङ्कन गरेर अघि बढ्ने र काम नभएकोलाई के गर्ने भन्ने कुनै पनि कार्यव्यवस्था नहुँदा समस्या सुल्झिएका छैनन् । कानुनी र प्रशासनिक हिसावले मात्रै व्यक्ति र संस्थालाई जवाफदेही बनाएर मुलुक अघि बढ्दैन । राजनीतिक नेतृत्वले चेतनाको सिर्जना गरि एउटा अभियानकै रुपमा अघि बढाए मात्र मुलुक विकास हुने स्थिति छ । राजनीतिक नेतृत्व अघि बढेन भने मुलुक खाली हिसावकितावमै अल्मलिइरहने स्थिति आउँछ ।
चालू वर्षलाई हेर्दा स्रोतहरुको व्यवस्थापन झनै कठिन हुने देखिन्छ । यस्तो अवस्थामा कसरी अघि बढ्नुहुन्छ ?
स्रोत हामीसँग सिमित छ । एकातिर चालू वर्षको सीमा अवरोधले हाम्रो आन्तरिक राजस्व कम उठ्ने सम्भावना देखिएको छ भने अर्कोतिर आयातमा आधारित राजस्व भएकाले आयात कम भएपछि राजस्व पनि कम हुने नै भयो । आगामी बजेट जेठ १५ मै (यसअघि भन्दा डेढ महिना छिटो) आउने भएकाले पुँजीगत खर्च पनि गत वर्षभन्दा कम हुने सम्भावना छ । पुँजीगत खर्च कम हुँदा अर्थव्यवस्थामा आर्थिक संकुचनहरु देखिन्छन् । आर्थिक क्रियाकलाप बढ्दा धेरै प्रकारका राजस्वहरु प्राप्त हुन्थे भने आर्थिक संकुचनका कारण राजस्व प्रभावित हुन्छ । अर्कोतिर वैदेशिक सहयोग बढी पुनर्निर्माणमा केन्द्रित हुने देखिएको छ भने धेरै वैदेशिक सहयोग आयोजनाहरुसँग जोडिएर आएका छन् । यसलाई हामीले चलाउन सक्दैनौं । ‘बजेटरी सर्पोट’मा आउने रकम निकै थोरै मात्र हुन्छ । त्यसकारण नयाँ आयोजना, कार्यक्रम अघि सार्न पनि हामीले स्रोतको चुनौति देखिएको छ ।
एमाले नेतृत्व सरकारकै कुरा गर्दा मनमोहन अधिकारीपछि केपी ओली नेतृत्वको सरकारलाई निकै चासोका साथ हेरिएको छ । आगामी दिनमा ओली सरकारलाई पछ्याउने गरि कुनै नयाँ क्षेत्रमा विशेष कार्यक्रम आउँछ कि आउँदैन ?
हरेक प्रधानमन्त्री र अर्थमन्त्रीलाई आफ्नो कार्यकालमा सम्झनालायक काम गर्न पाईयोस भन्ने चाहना हुन्छ र यसमा सरकारमा संलग्न दलहरुको पनि अपेक्षा हुन्छ । कम लागत लाग्ने र धेरै प्रभाव पार्ने जनताले खोजेको र उनीहरुलाई असाध्यै सहयोग गर्ने खालको कार्यक्रम खोजीका लागि सबै पक्षसँग चिन्तन र छलफल गरिरहेका छौं । धेरै लागत पर्ने कार्यक्रममा जान सक्ने अवस्था छैन । मुलुक र समाज बुझेका आधारमा र जनताले पाएको दुःखलाई ख्याल गरि केही न केही जनताको जिविकासँग प्रत्यक्ष सहयोग गर्ने कार्यक्रम ल्याउँछौं भन्नेमा आशावादी छौं र त्यसका लाथि अर्थमन्त्रालयको सम्पूर्ण समूह खटिरहेको छ । हामीले सबैसँग अत्यन्तै जनहितमा उपयोग हुने कार्यक्रमका लागि सार्वजनिक आब्हन पनि गरेका छौं । तर, लोकप्रिय कार्यक्रम भनेर आएपनि त्यसको लोकप्रियता भने कार्यक्रम आएपछि मात्रै जाँचिने विषय हो ।
हामीले साढे २ दसकपछि फेरी भुकम्प र नाकाबन्दि भोग्यौं । समस्याका बारेमा सबै राजनीतिक दलहरु र कर्मचारीतन्त्र जानकार छ । मुखमा सबैको एउटै एजेन्डा छ, ‘आर्थिक सम्बृद्धि’ । तर, कार्यान्वयनमा समस्या जहाँको तहीँ छ । विशेषगरि बजेट निकासा गर्ने अधिकारीको हैसियतले अर्थ मन्त्रालयले कस्तो भुमिका निभाउँछ ?
पहिलो, राजनीतिक नेतृत्वले फेरी म चुनाव जित्छु कि जित्दिन भनेर हेर्नु भएन र अर्को पदमा रहेका बेला मेरो व्यवस्था गरिन भने भोली मेरो के होला भनेर सोच्नु भएन । यस किसिमको डर र लोभ नेतृत्वले त्याग्नैपर्छ । सरकारको नेतृत्वमा रहेकाले म यो सरकारबाट कहिल्यै हट्दिन भन्ने भावना चाहिन्छ । यसैका लागि मैले लामो संघर्ष, वलिदान, त्याग गरेको हुनाले यस क्षणलाई भरपुर जनताका पक्षमा समर्पित गर्छू भन्ने भावना सबै राजनीतिज्ञमा हुनुपर्छ । 