
अस्ट्रेलियाको सरकार अधिनस्थ सबैभन्दा ठूलो प्राविधिक तथा व्यावसायिक शिक्षा प्रदान गर्ने प्रतिष्ठान टेफ नर्थले हालै नेपाललाई पनि आफ्नो शैक्षिक साझेदार मुलुकको रूपमा चयन गरेको छ । यसैअनुसार राजधानीको गेट कलेजमा होटल व्यवस्थापन अध्ययन गरिरहेका, अध्ययन पूरा गरिसकेका तथा कुनै पनि औपचारिक शैक्षिक प्रशिक्षणबिना कुकको काम गरिरहेका जनशक्तिलाई लक्षित गरी ‘कमर्सियल कुकरी’ सम्बन्धी आवधिक तालिम सञ्चालित छ । सरकारी स्वामित्वको प्रतिष्ठान टेफसँग यस्तो कार्यक्रम नेपालमा पहिलो पटक गरिएको हो । नेपालमा सञ्चालित कमर्सियल कुकरी तालिमको सिलसिलामा आएका टेफ नर्थका प्रमुख प्रशिक्षक (चिफ इन्ट्रक्ट्रर) ‘मास्टर सेफ’ डेभिड फोस्टरसँग कारोबारले गरेको कुराकानीको सारसंक्षेपः
‘मास्टर सेफ’ डेभिड फोस्टर
प्रमुख प्रशिक्षक, टेफ नर्थ
नेपालका लागि किन टेफजस्ता विशिष्ट व्यावसायिक शिक्षा आवश्यक छ ?
पर्यटनका क्षेत्रमा नेपालको आफ्नै विशिष्ट पहिचान छ, तर यस क्षेत्रमा दक्ष जनशक्तिको उपलब्धता निकै कम छ । शैक्षिक पाठ्यक्रमहरूले मात्र दक्ष जनशक्तिको उपलब्धतालाई पूर्ति गर्न सक्दैन । टेफ आफूले काम गर्दा गर्दै उच्चस्तरको कुकरी तालिम लिन सकिने विशिष्टीकृत समयवद्ध शिक्षा कार्यक्रम हो, जुन पर्यटन क्षेत्रमा काम गर्ने हरेक कुकका लागि अपरिहार्य छ ।
एकेडेमिक र प्राविधिक/व्यावसायिक शिक्षा (भोकेसनल)मा के भिन्नता छ ?
हेर्नुस्, यो एकदमै प्राविधिक प्रश्न हो । एकेडेमिक शिक्षाको कुरा गर्ने हो भने त्यसले बढीमात्रामा सैद्धान्तिक विषय वस्तुलाई समेटेको हुन्छ । व्यावहारिक जीवनलाई चाहिने अझ भनौं कार्यथलोमा चाहिने पक्षलाई एकेडेमिक शिक्षाले समेट्न सक्दैन । अस्ट्रेलियासहित विश्वका थुप्रै देशको उदाहरण हेर्ने हो भने उच्च शिक्षामा प्रवेश गर्नेभन्दा बढी भोकेसनल शिक्षा लिनेको संख्या हुन्छ । स्कुल शिक्षा पूरा गरेका लगभग ८० प्रतिशतले भोकेसनल शिक्षा लिने गरेका छन्, किनभने यो जीवन उपयोगी शिक्षा हो । खुसीको कुरा के हो भने प्राविधिक शिक्षा प्राप्त व्यक्तिलाई अगाडि जति पनि अध्ययन गर्नका लागि पनि कुनै बाधा हुन्न ।
अस्ट्रेलियाको अनुभव के छ ? नेपालीहरू कसरी लाभान्वित हुन सक्छन् ?
अस्ट्रेलियामा त यस्ता जीवन उपयोगी भोकेसनल शिक्षालाई नै बढी प्राथमिकता दिइन्छ । उद्योग (होटलसहितका उद्योग क्षेत्र)ले पनि प्राविधिक तथा व्यावसायिक शिक्षा लिनेलाई नै आफ्नो जनशक्ति भर्नामा प्राथमिकता दिने गरेको छ । टेफ नर्थको मात्र कुरा गर्दा यसले हरेक वर्ष ६०० विषयमा हजारौं जनशक्ति तयार पार्ने गरेको गरेको छ । हाम्रो २०० वर्षको अनुभव र दक्ष जनशक्तिबाट भएको आर्थिक सफलता नै टेफका सफलताका सूचक हुन् ।
नेपालको सन्दर्भमा कुरा गर्दा हामीले पहिलो पटक काठमाडौंको गेट कलेजलाई आफ्नो साझेदार छानेका छौं । यो कलेजमा टेफ नर्थबाट उच्च शिक्षा हासिल गरेका सेफहरूले हामीले तोकेकै मापदण्ड, जसमा खाना बनाउने भान्साघरदेखि हरेक उपकरणहरूसमेत हुनु अनिवार्य छ, ती मापदण्डअनुसारको व्यावहारिक शिक्षा प्रदान गर्दै आउनुभएको छ ।
नेपालमा विद्यालय शिक्षा पूरा नगर्नेहरूको संख्या ठूलो छ । तिनीहरूमध्ये पनि एसएलसी तह वा त्यसभन्दा प्लस टु तहसम्मको शिक्षा पूरा नगर्नेहरू धेरै छन् । यस्तो जनशक्तिलाई प्राविधिक तथा व्यावसायिक शिक्षाले कतिको सहयोग गर्न सक्छ ?
तपाईंले यो धेरै नै सान्दर्भिक प्रश्न गर्नुभयो ।  विद्यालय शिक्षा नै पूरा नगरी बीचैमा छाड्ने दर उच्च हुनु भनेको चिन्तालाग्दो विषय हो । त्यसो हो भने नेपालले विद्यालय तहको शिक्षादेखि नै व्यावसायिक वा प्राविधिक शिक्षालाई समावेश गराउनुपर्छ । अस्ट्रेलियामा विद्यालय शिक्षामै भोकेसनल शिक्षालाई पनि समावेश गर्ने गरिएको छ । यसो गर्दा भोलि हाम्रो जनशक्ति बेरोजगार होला भनेर चिन्ता लिनुपर्दैन । विद्यार्थी जब बुझ्ने हुन्छ, उसले आफूलाई कुन विषय वा कुन प्रकारको शिक्षा उपयोगी हुन्छ भनेर छान्न पाउने अवसर प्रदान गरिनु पर्छ । शिक्षालाई उसको जीवनयापनसँग जोडिएको खण्डमा त्यसबाट विद्यालय छाड्ने क्रम पनि कम हुन्छ र दक्ष जनशक्ति उत्पादन भइ राष्ट्रिय विकासमा पनि योगदान पुग्ने हुन्छ ।
नेपालबाट हरेक दिन कामको खोजीमा १५ सय युवा बिदेसिने गरेका छन् । त्यस्ता युवालाई टेफको जस्ता विशिष्ट प्रशिक्षणले के प्रभाव पार्छ ?
आफूमा दक्षता विकास गर्नु भनेको श्रमबजारमा आफ्नो आयको अवसरमा पनि वृद्धि गर्नु हो । मान्छे जति अदक्ष हुन्छ, उसले पाउने पारिश्रमिक पनि कम हुन्छ । टेफको कर्मसियल कुकुरीजस्ता कार्यक्रमहरूले होटल उद्योगमा अवसरको खोजी गर्ने युवाहरूलाई सक्षमता प्रदान गर्छ । टेफको प्रमाणपत्रलाई अन्तर्राष्ट्रियस्तरका कुनै पनि होटल तथा रेस्टुराँले मान्यता प्रदान गर्ने भएकाले यो प्रशिक्षण लिएका जनशक्तिले बजारमा पाउने अवसर पनि निकै बढी हुन्छ ।
नेपालको होटल व्यवस्थापन शिक्षाप्रति तपाईंको धारणा के छ ?
मैले आफ्नो नेपाल बसाइका अवधिमा यहाँको होटल व्यवस्थापन शिक्षालाई नजिकबाट हेर्ने अवसर पाएँ । नेपालले होटल व्यवस्थापन शिक्षाका क्षेत्रमा हासिल गर्दै रहेको उपलब्धिलाई कम आँकलन गर्न मिल्दैन । अझ विशेषगरी अन्तर्राष्ट्रिय सम्बन्धन पाएका स्कुलहरूले सञ्चालन गरेका कार्यक्रमहरू साँच्चि नै राम्रा छन् । सुधारका सम्भावनाहरू पनि नभएका होइनन । अस्ट्रेलियाले पनि होटल व्यवस्थापन शिक्षामा रातारात उपलब्धि हासिल गरेको होइन । यसका लागि दसकौं लागेको छ । हामी त अझै सुधारकै क्रममा छौं भने नेपालको होटल व्यवस्थापन शिक्षाको क्षेत्र त भरखर बामे सर्दैछ ।
नेपालमा होटल व्यवस्थापन शिक्षा वा टेफका विशिष्ट कोर्ष गर्नु र अस्ट्रेलियामा अध्ययन गर्नुमा के फरक छ ?
सैद्धान्तिक रूपमा मात्रै भन्नुपर्दा त्यति ठूलो भिन्नता त हुँदैन । नेपालभित्रै बसेर सिक्ने र अस्ट्रेलियामा पुग्ने कुरामा केही सामान्य कुराको फरक होला, जस्तो नेपालमा पकाउने खाद्यान्नका लागि प्रयोग हुने खाद्यवस्तुहरू, यहाँको उपलब्ध भान्साघर (किचन) र उपकरण तथा अस्ट्रेलियामा ती वस्तुहरूको उपलब्धता फरक होला । मुद्रा विनिमयका हिसाबले नेपालमा अस्ट्रेलियाभन्दा फरक होला । तर, देश हेर्ने, अन्तर्राष्ट्रिय अनुभव पनि संगाल्ने, अन्तर्राष्ट्रिय बजारमा रोजगारीका अवसर पनि खोज्ने हुँदाचाहिँ अस्ट्रेलिया छनोट हुनसक्छ । अर्को महत्वपूर्ण कुराचाहिँ अस्ट्रेलियामा पुगेर अध्ययन गरिसकेपछि त्यहीँ वा अर्को अन्तर्राष्ट्रिय गन्तव्यको होटल उद्योगमा काम गर्नुपर्छ भन्ने छैन । नेपाल फर्केर यहाँको पर्यटन क्षेत्र र होटल उद्योगमा काम गर्न सकिन्छ । हामी अहिले गेट कलेजसँग मिलेर नेपालमा टेफ कोर्ष अध्ययन गरेका विद्यार्थीहरूलाई अस्ट्रेलियामा थप कोर्ष अध्ययनका लागि पनि अवसरहरू कसरी व्यवस्थापन गर्न सक्छौं भन्ने गृहकार्य गरिरहेका छौं ।
अन्त्यमा नेपालको पर्यटन उद्योगलाई के सुझाव दिन चाहनुहुन्छ ?
मैले पहिला नै पनि भने नेपालको पर्यटन उद्योगको ठूलो सम्भावना छ, तर दक्ष जनशक्तिको व्यवस्थापन यहाँको होटल उद्योगले झेलेको जस्तो मैले महसुस गरेँ । कुनै पनि क्षेत्र वा देशको रातारात प्रगति हुँदैन । विस्तारै प्रयास गर्दै जाँदा त्यसबाट हासिल गर्ने उपलब्धीहरू पनि बढ्दै जान्छन् । मुख्य कुराचाहिँ नेपालले भोकेसनल शिक्षामा जोड दिनैपर्छ । यसलाई एकेडेमिक कोर्षहरूसँगै अगाडि बढाएर लैजान सकिन्छ ।
