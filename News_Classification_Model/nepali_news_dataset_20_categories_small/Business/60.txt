
वसन्त अधिकारी निर्देशक/प्रवक्ता, यातायात व्यवस्था विभाग
सार्वजनिक यातायात सुधार्न के गर्नुपर्छ ?
नेपालको सार्वजनिक यातायातको अवस्था दयनीय छ । यातायात क्षेत्रको सुधारका लागि गर्न सकिने र गर्नुपर्ने धेरै काम बाँकी छन् । सार्वजनिक यातायात व्यक्तिको नाममा नभई सार्वजनिक संस्था वा सहकारीको नाममा दर्ता गर्ने व्यवस्था गरिनुपर्छ । यसले गर्दा कलेक्टिभ बार्गेनिङ गर्ने वातावरण नहुने र कम्पनी वा सहकारी ऐननियमप्रति जवाफदेही हुनुपर्छ । यो पहिलो कडी हो । यसका साथै सार्वजनिक सवारीचालकका लागि लाइसेन्स दिँदा अहिले भएको प्रावधान परिवर्तन, चालक तथा सहचालकलाई तालिमको व्यवस्थालगायत सुधार हुनु जरुरी छ ।
यातायात सुधारका लागि ऐननियम कत्तिको बाधक छन् ?
ऐननियममा धेरै सुधार गर्नुपर्ने अवस्था आएको छ । हामी २०४९ को ऐन र २०५४ नियमावलीअनुसार चलिरहेका छौं । त्यतिबेलाको अवस्था र अहिलेको अवस्थामा आमुल परिवर्तन भएको छ । त्यतिबेलाको जरिवाना अहिले सान्दर्भिक छैन । यो परिवर्तन हुनु जरुरी छ । सार्वजनिक यातायात चलाउने चालकले साधारण लेखपढ जाने हुने भन्ने ऐनमा उल्लेख गरिएको छ, अहिले यो सान्दर्भिक छैन । यीलगायत धेरै कुरा समयानुकूल परिमार्जन हुन आवश्यक छ ।
सार्वजनिक यातायातमा सरकारको उपस्थिति नहुँदा समस्या देखिएको छैन ?
पक्कै पनि देखिएको छ । व्यवसायीले मात्र सञ्चालन गर्दा त्यस्तो नहुनुपर्ने हो तर हामीले यसको नियमन सही ढंगले गर्न सकेनौं । व्यवसायी नाफामा केन्द्रित हुँदा समस्या थप जटिल बन्यो । जस्तै, भूकम्प जाँदा व्यवसायीले सार्वजनिक सवारी ज्यादै कम चलाए, चलाएकाले पनि अत्यधिक महँगो भाडा असुले । यस्तो अवस्थामा कम्पनी वा सहकारीमार्फत सञ्चालन भएको भए सरकारी सहजै नियमन गर्न सक्थ्यो । तर, सरकारसँग सार्वजनिक सवारी नभएको र व्यवसायीले मनलाग्दी गर्ने अवस्था आएको छ ।
सार्वजनिक सवारीमा व्यवसायीकै बोलवाला छ नि !
हो, व्यवसायीले नयाँ सवारी सहरी सडकमा चलाउने र पुराना सवारी पहाडी सडकमा चलाउँदा बर्सेनि सयौंले ज्यान गुमाइरहेका छन् । रुट वितरणमा व्यवसायीको एकाधिकारजस्तै छ । भाडादर कार्यान्वयनमा पनि व्यवसायीले आनाकानी गर्ने गरेका छन् । विभिन्न संघका नाममा व्यवसायीले गरेको कलेक्टिभ बार्गेनिङ अन्त्य गर्न व्यक्तिका नाममा सवारी दर्ता गर्ने प्रावधान हटाइनुपर्छ ।
के गर्दा सार्वजनिक यातायातमा परिवर्तन देख्न सकिन्छ त ?
सबै सार्वजनिक सवारीमा टिकेटिङ व्यवस्था गर्नुपर्छ । छोटो दूरीमा चल्ने सवारीमा पनि टिकट र लामो दूरीका लागि अनलाइन टिकट काट्ने व्यवस्था अनिवार्य हुनुपर्छ । लामो दूरीका बसमा दुईजना चालक राख्ने व्यवस्था कडाइका साथ लागू हुनुपर्छ । सार्वजनिक यातायातलाई अटोमेसनमा लग्नुपर्छ । सार्वजनिक सवारी एकै रंगको, सवारी फिटनेस सेन्टर सञ्चालन, चालक तथा सहचालकलाई सभ्य व्यवहारको तालिमलगायत कुरामा जोड दिने हो भने सार्वजनिक यातायातमा तत्काल केही परिवर्तन महसुस गर्न सकिन्छ ।
