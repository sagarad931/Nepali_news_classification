
राजेन्द्र बजगाईकार्यकारी अध्यक्ष, सिल्भर हेरिटेज इन्भेस्टमेन्ट प्रालि
पर्यटन व्यवसायी राजेन्द्र बजगार्इं मुलुकमा ठूलो परिमाणमा प्रत्यक्ष वैदेशिक लगानी भित्र्याइरहेको सिल्भर हेरिटेज इन्भेस्टमेन्टका कार्यकारी अध्यक्ष हुन् । बहुराष्ट्रिय कम्पनी सिल्भर हेरिटेजले हाल काठमाडौंमा क्यासिनो ह्याप्पी वल्ड सञ्चालनमा ल्याएको छ । रूपन्देहीमा अर्को वर्षभित्र पाँचतारे होटल टाइगर प्यालेस रिसोर्ट सञ्चालनमा ल्याउने तयारी छ । १५ अर्ब वैदेशिक लगानी भित्र्याउने यो कम्पनीका स्थानीय साझेदार बजगाईं राजनीतिमा पनि सक्रिय छन् । नेपालमा विदेशी उच्च घराना र विदेशी सेलिब्रेटी भित्र्याएर पर्यटन प्रवद्र्धनमा सक्रिय उनी ट्रेकिङ एजेन्सिज एसोसिएसन अफ नेपाल (टान)का महासचिव पनि भइसकेका छन् । प्रस्तुत छ, बजगाईंसँग कारोबारकर्मी विपेन्द्र कार्की र केदार दाहालले गरेको कुराकानी :
तपाईं सफल व्यवसायी भएर पनि किन राजनीतिमा लाग्दै हुनुहुन्छ ?
म राजनीतिमा अहिले आएको होइन, मेरा पुस्ता परापूर्वकालदेखि नै राजनीतिमा आएका थिए । मेरा पूर्खा नन्दलाल बोहरा नै राजनीतिमा हुनुहुन्थ्यो । पहिले पुस्ताका आधारमा पार्टी रोजियो । बुझ्दै जाँदा राम्रो पार्टी भनेकै कांग्रेस रहेछ भन्ने थाहा भयो । गाउँबाटै सुरु भएको मेरो राजनीति, विद्यार्थी राजनीति विश्वविद्यालयसम्म पनि निरन्तर रह्यो । त्यसपछि जिल्ला केन्द्रित राजनीति गरियो । व्यवसायी भएर पनि राजनीतिमा किन भन्ने प्रश्नमा चाहिँ राजनीति ठीक ठाउँमा नआएसम्म मुलुकको विकास सम्भव नहुने रहेछ । त्यसका लागि विकासको बहस थालनी गर्न व्यवसायी जति अरूले बुझेका हुँदैनन्, त्यही भएर विकासको एजेन्डालाई स्थापित गराउन म राजनीतिमा आएको हुँ ।
व्यवसायीहरू राजनीतिमा आउँदा पहिलेदेखि नै राजनीति गर्नेहरू विस्थापित त नहोलान् ?
राजनीति ठीक भयो भने सबैतिर ठीक हुँदै जानेछ । राजनीतिमा व्यवसायीको प्रवेश सकारात्मक परिवर्तनका लागि हो । हरेक घर, समाज र हाम्रो व्यवसायमा पनि राजनीति हुन्छ । तर, राजनीतिको खोल ओडेर गलत काम गरेको भएर अहिले राजनीति घृणित भएको हो । राजनीति प्रभावमा लिन गरिने पेसा होइन ।
व्यवसायीहरू राजनीतिमा आएपछि तपाईं के ग्यारेन्टी गर्न सक्नुहुन्छ कि राजनीतिलाई व्यावसायिक फाइदामा प्रयोग गर्दिनँ भन्ने ?
व्यवसाय विस्तारमा राजनीतिक प्रभाव लाउँदिन भन्ने मेरो प्रतिबद्धता हो । तर, समग्र व्यावसायिक हकहितका लागि र लगानीको वातावरण तयार गराउन भने तल्लिन हुनेछु । म खुला बजार अर्थनीतिमा विश्वास गर्छु । जहाँ गलत सामानको बिक्री प्रतिस्पर्धाले स्वतः बन्द हुन्छ । प्रतिस्पर्धात्मक अर्थतन्त्र नै हाम्रो आधारशीला हो । नीतिका लागि हामी राजनीतिमा आउने हो, नियत गलत राखे त कारबाही गरिहाल्छन् ।
तर, तपाईं यस्तो पार्टीमा लाग्नुभएको छ जहाँ नीति विचारसम्बन्धी बहसभन्दा व्यक्तिकेन्द्रित राजनीति भइरहेको छ । कसरी रूपान्तरण सम्भव होला ?
नेपाली कांग्रेसको केही विकृतरूप छन् तर तपाईंले भनेजस्तो पूरै नीति तथा विचारविहीन भन्ने म मान्दिनँ । नेपाली कांग्रेसकै नीति, जसले ०४८ सालदेखि खुला बजार अर्थनीति ल्यायो र लगानी भित्र्याउन सुरु भयो । त्यस बेलादेखि नै गाउँ–गाउँसम्म विकासको ढोका खुल्न थाल्यो । ९ हजार किलोमिटर भएको सडक अहिले ६५ हजार किलोमिटर पुगिसकेको छ । तत्कालीन अवस्थामा सडक कि शिक्षा भन्नेमा ठूलो विवाद भएको थियो । कांग्रेस नेतृत्वको सरकारले सडकलाई नै प्राथमिकता राख्दा आज ठूलो फड्को मारेको हो । तर, त्यसपछि बनेका सरकारहरूले सडक बनाउने काम मात्र गरे, सुधारमा ध्यान दिएनन् । खास कुराचाहिँ के हो भने मुलुकलाई राजनीतिले सही ढंगबाट डोर्याउने काम गर्नुपथ्र्यो तर त्यस्तो हुन सकेन । त्यही भएर अब राजनीति विकासका लागि गरिनुपर्छ । आर्थिक उन्नतिका लागि गरिनुपर्छ । त्यसका लागि व्यवसाय बुझेको, विकास बुझेको व्यक्तिको राजनीतिक नेतृत्व लिनुपर्छ । नेपाली कांग्रेसले मुलुकको नेतृत्व लिइराख्नका लागि अब विकास र समृद्धिको बाटो लिनुपर्छ । संविधानसभाबाट संविधान पनि बनिसकेको  अहिलेको अवस्थामा कांग्रेसलाई नयाँ ढंगले समयसापेक्ष रूपमा अघि बढाइनुपर्छ । त्यसकै लागि हामीजस्ता व्यावसायिक पृष्ठभूमि भएकाहरू पनि नीति निर्माण तहमा पुर्याइनु आवश्यक छ । हामी नेताको पछि लागेर होइन, सिद्धान्तको सापेक्षीकरणका आधारमा नेतृत्वमा जान खोजिरहेका छौं ।
तपाईं पर्यटन व्यवसायी हुनुहुन्छ । पर्यटन व्यवसायीको छाता संगठनमा एकपछि अर्को गर्दै कांग्रेसनिकटले पराजय भोग्नुपरिरहेको छ । आफ्नै क्षेत्रलाई विश्वासमा लिन नसकी तपाईं खुड्किलो उक्लन खोज्दै हुनुहुन्छ भन्ने आरोप लाग्दैन ?
यस्तो आरोप लाग्छ । म यसलाई स्वीकार पनि गर्छु । मैले समय व्यवस्थापन गर्न नसक्दा पनि आफ्नो प्यानललाई सोचेजति सहयोग गर्न सकिएन । अर्को कुरा, म जुन समय विदेशी लगानी भित्र्याउन लागिपरेको थिएँ । सरकारलाई नीतिनियम बनाउन सहयोग गर्नेदेखि यावत कुरामा लाग्नुपरेको थियो । फेरि अर्को कुरा चुनाव हो हार–जित त हुन्छ नै । एकपटक हार्दैमा सबै सिद्धिएको पनि छैन । पर्यटन क्षेत्रमा नेपाली कांग्रेसनिकट व्यवसायीको संख्या ठूलो छ । यसले गर्दा पनि अहिलेको हारबाट निराश हुनुपर्ने अवस्था देख्दिनँ म ।
म टानको महासचिव हुँदा धेरै कुरा अगाडि बढाइएको थियो, जसको परिणाम स्वरूप टिम्स प्रणाली लागू भएको थियो । कार्बन प्रडक्सनले नेपालका हिमालहरूलाई पारेको असरका बारेमा विश्व समुदायलाई जानकारी दिन कालापत्थरमा मन्त्रिपरिषद् बैठक राख्न सफल भएका थियौ । जसमा हामीले ‘एभरेस्टदेखि कोपनहेगनसम्म’को नारा दिएका थियौं । भलै त्यसबाट तत्कालीन फाइदा हुन नसके पनि अल्पविकसित मुलुकमा पारेको असरबारे हामीले बहसको थालनी गर्यौं । त्यस्तै, कुनै ठाउँमा आबद्ध नभई पनि क्यासिनो नियमावली ल्याउन पहलमा लागेका थियौं । यी र यस्ता नीतिगत रूपान्तरणको जगमा रहेर नेपाली कांग्रेसजस्तो पार्टीको केन्द्रीय कार्यसमितिमा विकासको बहस गराउन पनि मेरो उम्मेदवारी हो ।
यी त वैचारिक आधार भए, तपाईंले जित्ने सांगठनिक आधारचाहिँ के छ ?
नेपाली कांग्रेसको संगठनमा २० वर्षदेखि निरन्तर लागिरहेको छु । व्यवसायी भएर पनि जिल्लामा काम गरिरहेको छु । म कांग्रेस हुँ, मैले कांग्रेसकै निम्ति धेरै काम गरिरहेको छु । कांग्रेसको हितका लागि कांग्रेससमर्थक व्यवसायी पनि त्यहाँ जान जरुरी छ । म फरक ढंगले नेतृत्वमा स्थापित हुन खोजेको हुँ । मैले सांगठनिक हिसाबले भन्दा पनि एजेन्डालाई भोट दिनुपर्छ भन्ने मान्यता बोकेको छु । म व्यक्ति केन्द्रित होइन, नीतिकेन्द्रित राजनीतिमा विश्वास गर्छु । मैले व्यक्तिगत रूपमा पनि धेरै साथी चिनेको छु र उहाँहरूले पनि मेरो भिजनबारे जानकारी पाइरहनुभएको छ । बाँकी दिनमा पनि म मतदातासँग पुग्ने नै छु । यो सांगठनिक आधारले मलाई विजयी बनाउन सहयोग पुग्नेछ ।
तपाईंको व्यवसाय विस्तार योजनाचाहिँ के–कस्तो अवस्था छ ?
म धेरैभन्दा धेरै विदेशी लगानी भित्रनुपर्छ भन्ने मान्यता राख्छु । यही मान्यताका साथ म विदेशी भित्र्याउन दिन–रात लागिरहेको छु, जसका लागि सरकारले लगानीमैत्री नीतिनियम बनाउनुपर्छ । नीतिनियममा समयअनुसार परिवर्तन गराउन पनि म लागिपरेको छु । नेपालको अहिलेको समस्या भनेको ३० वर्षअघिका नीतिनियमले चलाउन खोजिनु हो । तर, समय धेरै अगाडि बढिसकेको छ । यसको सुधार आवश्यक छ । नेपालबाट विदेशमा लगानी गर्न मनाही छ तर यहाँ भित्रि रूपमा त्यही काम भइरहेकै छ । यदि दिने हो भने कानुनी बाटो बनाउनुपर्छ होइन भने रोक्न सक्नुपर्छ । यसरी खुलेआम कानुनको उल्लंघन भइरहेको अवस्थामा सरकार चुपचाप बसिरहनु हुँदैन ।
नेतृत्वमा पुगेपछि तपाईं यसका लागि कस्तो पहल गर्नुहुन्छ ?
मैले अवश्य पनि यसका लागि पहल गर्नेछु । मसँग राष्ट्रिय तथा अन्तर्राष्ट्रिय अनुभव मात्र होइन, नेटवर्क पनि छ । कुनै नेतृत्वमा नहुँदा पनि क्यासिनो नियमावली ल्याउन मैले प्रमुख भूमिका निर्वाह गरेकै थिएँ । नेपाली लगानीकर्ता भित्र्याउन के गर्नुपर्छ भन्ने कुरा त व्यवसायीलाई थाहा हुन्छ । अहिले नेतृत्व तहमा व्यवसायीका पिरमर्का बुझ्नेको कमी छ । यही भएर पार्टी र सरकारले त्यति प्राथमिकता दिन सकेको छैन । मै त्यो अभाव पूरा गर्नेछु ।
क्यासिनो नियमावली ल्याउँदा तपाईंले त्यस्तो के पहल गर्नुभयो ?
पहिलो कुरा त म आफैं क्यासिनो भन्ने गलत हो भन्थे । तर, पछि जब विदेशी लगानी ममार्फत नै आउने भयो त्यसपछि क्यासिनोको बारेमा बुझ्न मैले सरकारी कार्यालय धाउन थाले । तर, कसरी चलेको रहेछ भने ४ पेजको जुवाघर भनेर नियमावली उल्लेख रहेछ । कुनै मापदन्ड नभई सञ्चालन भएको रहेछ । हाम्रो प्रयासले १० वटा क्यासिनो सञ्चालकको शक्तिकेन्द्रहरूलाई नै असफल पारेर नियमावली ल्याइएको हो । आज क्यासिनोले कर तिरिरहेका छन् यो नै ठूलो उपलब्धि हो । अहिलेको नियमावलीअनुसार नेपाली नागरिक क्यासिनो जान पाउँदैनन् । पहिलेकाहरूले भने नेपाली लैजान पाउनुपर्छ भन्ने गरेका थिए । अहिले तीनवटा क्यासिनो सञ्चालन भएका छन् । विस्तारै धेरै क्यासिनो आउनेछन् । नियमावली ल्याउन पहल गरेकै आधारमा मैले सञ्चालन गरेको क्यासिनोमा मेरा विरोधीले धेरै पहल गरे । लगानीकर्तालाई युनियनको नाममा धेरै दुव्र्यवहार गर्ने काम गरियो । नेपाली जाने क्रम रोकिएको छ र यसबाट विकृति नियन्त्रणमा पनि सहयोग पुगिरहेको छ ।
तपाईंको क्यासिनोमा विवाद के थियो र कसरी समाधान भयो ?
समस्या कसरी निम्तिएको भन्ने पनि मलाई थाहा भएन । समाधान कसरी भयो भन्ने पनि मलाई थाहा भएन । नेपालको युनियनको अवधारणा १९ औं शताब्दीको बेलायत, अमेरिकाको जस्तो भइरहेको छ । विशेषगरी युनियनले मजदुर हकहितका लागि काम गर्नुपर्नेमा यहाँ पार्टीको स्वार्थ पूरा गर्ने काम भइरहेको छ । मजदुर हकहितका लागि युनियन हुनु आवश्यक छ र तर पार्टीको भातृसंगठनका रूपमा होइन । यहाँ त हेर्नुस् तत्कालीन संविधानसभाअन्तर्गतको संवाद समितिका सभापति डा. बाबुराम भट्टराई जो आफूलाई विकासप्रेमी भन्नुहुन्छ उहाँले संविधानमा कुनै पनि कम्पनीको बोर्डमा मजदुर प्रतिनिधि हुने भनेर संविधानसभामा पठाउनुभयो । भलै हामीले विरोध गरेर हटाउन लगायौं । अनि कसरी लगानी भित्रिन्छ ? त्यसका लागि पनि व्यावसायिक प्रतिनिधित्व हरेक पार्टीमा हुनुपर्छ । त्यसपछि मात्र व्यावसायिक हकहित सुरक्षित हुनसक्छ ।
तपाईंको लगानी हुन लागेका प्रोजेक्टहरू कुन चरणमा छन् ?
मैले काम गरिरहेको सिल्भर हेरिटेज कम्पनी हो, जुन कम्पनी सिड्नीमा स्टक एक्सचेन्जमा सूचीकरणको अन्तिम तयारीमा छ । मैले यससँगै नेपालको साझेदार भएर काम गरिरहेको छु । म स्थानीय साझेदार भएको हिसाबले अर्बौं रकम लगानी भित्रिने तयारीमा छ । नेपालमा धेरै लगानीकर्ता आउन आवश्यक छ ।  लगानीको क्षेत्र यति धेरै भद्रगोल छ कि यसका लागि पनि व्यावसायिक क्षेत्रका व्यक्तिहरू पार्टीको जिम्मेवारीमा रहन आवश्यक छ । लगानी सुरक्षित गर्न विश्व बैंकले सरकारलाई सोध्नुपर्ने अवस्था आएको छ । विदेशी लगानीको विषयमा विश्व बैंकले सरकारलाई सोधेपछि मेरो क्यासिनोको समस्या समाधान भयो । अवस्था यस्तो जटिल छ ।
सिल्भर हेरिटेजमार्फत कति लगानी भित्रियो ?
अहिलेसम्म ४ अर्ब रुपैयाँ भित्रिसकेको छ । अब ११ अर्ब रुपैयाँ आउन लागेको छ जसअनुसार अब सन् २०१७ सम्ममा पाँचतारे होटल टाइगर प्यालेस रिसोर्ट भैरहवामा सञ्चालन हुन्छ । त्यस्तै हामीले झापामा टाइगर प्यालेस २ का लागि जग्गा खरिद गरिसकेका छौं भने तेस्रो काठमाडौंमा बनाउनेछौं । सन् २०२२ सम्ममा ३ वटै पाँचतारे होटल सञ्चालन भइसक्नेछन । जम्मा १५ अर्ब रुपैयाँको हाराहारीमा सिल्भर हेरिटेजले नेपालमा लगानी गर्नेछ ।