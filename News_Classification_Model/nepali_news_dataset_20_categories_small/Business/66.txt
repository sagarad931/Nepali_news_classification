
यहुदा लेभी व्यवसायी, इजरायल
मुलुकमा संविधान बनेसँगै केही समस्या उत्पन्न भए पनि विदेशी लगानीकर्ताले नेपाललाई सम्भावित लगानी गन्तव्यका रूपमा हेरिरहेका छन् । नेपालको प्राकृतिक सम्भावनाका कारण यहाँ लगानीका लागि धेरैको चासो पनि छ, यीमध्ये यहुदा लेभी पनि एक हुन् । नेपालमा लगानी सम्भाव्यता खोज्न आएका लेभीले नेपाल बसाइका क्रममा देखेका सम्भावना तथा उनको लगानी योजनाबारे कारोबारकर्मी शिव बोहराले गरेको कुराकानी :
तपाईंको नेपाल भ्रमणको उद्देश्य के हो ?
मेरा साथीहरू धेरै पहिलेदेखि नै नेपालमा छन् । यहाँ उनीहरूको ठूलै बिजनेस छ । यहाँ रहँदा उनीहरूले बत्तीको धेरै समस्या रहेको बताउँदै आएका थिए । हामी यस्तै सौर्य ऊर्जा, चार्जेबल ब्याट्रीलगायतको व्यवसायमा रहेकाले नेपालको वास्तविक अवस्थाबारे बुझ्न म र मेरो टोली यहाँ आएका हौं । हामी नेपालको समस्या समाधान गर्न सहयोग गर्न सक्छौं भन्ने लागेको छ ।
नेपालको ऊर्जा क्षेत्रमा लगानी गर्ने योजना हो तपाईंहरूको ?
हो, हामी नेपालको ऊर्जा क्षेत्रमा लगानी गर्न चाहन्छौं । नेपालीहरूले भोग्नु परेको लोडसेडिङको समस्याको केही मात्रमा भए पनि समाधान गर्न सकियोस् भनेर हामी नेपाल आएका छौं । सुरुमा हामी ब्याट्री तथा सोलारको बिक्री गर्छौं, साना व्यावसायिक घराना र सर्वसाधारणको घरलाई प्राथमिकता दिन्छौं । त्यसपछि आवश्यकता र सम्भाव्यता हेरेर जलविद्युत्मा समेत लगानी गर्ने योजना बनाएका छौं ।
व्यवसायका लागि किन नेपाल नै रोज्नु भयो ?
हामी अहिले पैसामा भन्दा सेवा उपलब्ध गराउनमा केन्द्रीत छौं । नेपालीले भोग्नु परेको लोडसेडिङबाट थोरै भए पनि छुटकारा दिन हामीले नेपालमा लगानी गर्न लागेका हौं । मेरो पिताले भन्ने गर्नु हुन्थ्यो, ‘तिमीले राम्रो गर्यौं भने त्यसको परिणाम पनि रामै्र आउँछ’ म त्यही कुरालाई आत्मसात गरेर नेपालमा लगानी गरौं भनेर आएको हुँ । सबै मानिसलाई बत्ती चाहिन्छ, त्यो बत्ती उपलब्ध गराउन हामीले नेपाल रोजेका हौं । ऊर्जाको क्षेत्र चुनौती पूर्ण भए पनि हामी चुनौती सामना गर्न तयार छौं ।
ऊर्जासम्बन्धी उत्पादनमा नेपालमा प्रतिस्पर्धा उच्च छ । के फरक विशेषता छन् तपाईंका उत्पादनमा ?
मैले धेरै वर्ष ऊर्जा क्षेत्रमा आफ्नो समय खर्चेको छु । एउटा इन्जिनियरको हिसाबले नयाँ उत्पादनको विकासका लागि धेरै लगानी गरेकाले हाम्रो उत्पालदन अरूभन्दा केही भिन्न छ । चार्जेवल ब्याट्री चार्ज गर्नु ठूलो कुरा होइन, गरेको चार्ज लामो समय टिक्ने बनाउनु ठूलो कुरा हो । त्यसैले हामीले उत्पादन गरेको ब्यट्री लामो समय टिक्छ । हाम्रा उत्पादनहरू उच्च प्रविधिमा आधारित छन् ।
एउटा विदेशि लगानीकर्ताको हिसाबले के–कस्ता सम्भावना देख्ने भएको छ नेपालमा ?
नेपालको ऊर्जा क्षेत्रमा अत्यधिक सम्भावना मैले देखेको छु । हाम्रो सफलतासँगै अन्य धेरै लगानीकर्ताहरू लगानी लिएर यो क्षेत्रमा आउने छन् । हामी नै पनि अन्य साथीहरूलाई आउन आग्रह गर्न सक्छौं । सम्भावनाको क्षेत्र असिमित हुन्छ, यसलाई पहिल्याउँदै जाने हो ।
तपाईं कहिलेदेखि यो क्षेत्रमा लाग्नुभयो ?
म धेरै लामो समयदेखि इलेक्ट्रोनिक्स व्यवसायमा छु । १९८० को दशकदेखि इजरायलमा इलेक्ट्रोनिक्स सामान उत्पानमा लाग्दै यहाँसम्म आइपुगेका हौं । प्रविधिमा आधारित रहेर हामीले ऊर्जा क्षेत्रमा राम्रै सफलता हासिल गरेका छौं । जुन हामी अन्य विभिन्न मुलुकहरूमा विस्तार गर्न चाहन्छौं । म घरायसी विद्युतीय लाइटमा धेरै चासो राख्छु । यसले म सँगै अन्य सबैलाई सन्तुष्टि दिन्छ ।
व्यवसायलाई सफलतामा लैजाने त्यस्तो के सूत्र छ तपाईंसँग ?
म कर्ममा विश्वास गर्छु । जसले धेरै मेहनत गर्छ उसले सफलता हासील गर्नु स्वाभाविक हो । त्यसो त म्याथमा जस्तो व्यवसायमा कुनै सूत्र नै त हुँदैन । तर, लगनशीलता र व्यवसायप्रतिको चासो नै सफलताको कारक हो । जोक गर्नु र साँचो व्यवसाय गर्नुमा ठूलो अन्तर छ । म जोकमा होइन काममा विश्वास गर्छु ।
व्यवसायी हुनु र अन्य कम्पनीमा काम गर्नुमा के फरक देख्नुहुन्छ ?
मेरा लागि त्यो खासै फरक जस्तो लाग्दैन । जसले हार्ड वर्क गर्छ उ सफल हुन्छ, चाहे त्यो व्यवसायी होस वा जागिरे । समय तथा पैसाको लगानी गरे सबै सफल हुन्छन्, जसले समस्या समाधान गरेर अघि बढ्छ उ सफाल हुन्छ ।
व्यवसाय विस्तारका लागि मार्केटिङ गर्नुपर्ने हुन्छ । यसबारे के सोच्नुभएको छ ?
मार्केटिङ गर्नका लागि समस्याको पहिचार गर्नुपर्छ । समस्याको पहिचान भएपछि त्यो समाधान गर्नुपर्छ त्यसका लागि हामी तयार छौं । नेपालीहरू वैकल्पिक ऊर्जाको खोजीमा छन् । हामीले ल्याएका ब्याट्री २ घण्टा चार्ज गरेपछि १० घण्टा चल्ने लाइट तथा ब्यट्री ल्याएका छौं । सोलारमा पनि प्रथमिकता दिइएकाले मार्केटिङमा त्यति धेरै समस्या हामीले देखेका छैनौं ।
नेपालमा व्यवसाय लिएर आउनुभएको कति भयो र कति लगानी गर्ने योजनामा हुनुहुन्छ ?
हामी सुरुवाति चरणमा नै छौं । कति लागनी गर्ने भन्ने कुरा आवश्यकताले निर्धारण गर्ने हो । लगानीका लागि हामीले सीमा तोकेका छैनौं । आवश्यकता र उपभोक्ताको मागअनुसार लगानी गर्छाैं ।
