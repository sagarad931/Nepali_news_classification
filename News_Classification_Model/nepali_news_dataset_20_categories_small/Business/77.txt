
वि.सं. १९५० बाट सामान्य स्तरमा सुरु भएको पुष्प व्यवसाय आव ०७०/७१ सम्म आई पुग्दा ३८ जिल्लामा विस्तार भएको छ । यतिबेलासम्म ६७५ पुष्प फर्म/नर्सरीहरू स्थापना भएका छन् । १४१ हेक्टर क्षेत्रफलमा पुष्प व्यवसाय भइरहेको र ४१,००० भन्दा बढी व्यक्ति प्रत्यक्ष तथा अप्रत्यक्ष रूपमा आश्रित छन् । यसैलाई मध्यनजर गर्दै पुष्प व्यवसायको व्यावसायिक प्रवद्र्धन गर्ने उद्देश्यसहित आगामी बिहीबारदेखि राजधानीको भृकुटीमण्डपमा १९ औं फ्लोरा एक्स्पो हुँदैछ । फ्लोरिकल्चर एसोसिएसन नेपालको मुख्य आयोजनामा हुन लागेको मेला पुष्प व्यवसायमा आबद्ध र तथा रुचि राख्न चाहने सबैका लागि उपयोगी हुने आयोजकको दाबी छ । प्रस्तुत छ, प्रत्येक वर्ष हुने पुष्प मेला र यसको व्यावसायिक प्रबद्र्धनसँगै मेलाको तयारीबारे मेला संयोजक दिलीप बादेसँग कारोबारले गरेको कुराकानी :
दिलीप बादेकार्यबाहक अध्यक्ष फ्लोरिकल्चर एसोसिएसन नेपाल
मेलाको तयारी कहाँ पुगेको छ ?
यतिबेला मेलाको सबै तयारी अन्तिम चरणमा पुगेको छ । फ्लोरिकल्चर एसोसिएसन नेपालले चैत १८ गतेबाट १९ औं फ्लोरा एक्स्पो सञ्चालन गर्न लागेको छ । पुष्प व्यवसायको व्यावसायिक प्रवद्र्धनका लागि हामीले मेलाको आयोजना गरेका हौं । यो हाम्र्रो १९ वर्षदेखिको निरन्तरता पनि हो । काठमाडौंको भृकुटीमण्डप प्रदर्शनी हलमा ४ दिनसम्म चल्ने यो एक्स्पोको मूल नारा ‘स्वच्छ वातावरण र आर्थिक समृद्धिका लागि पुष्प व्यवसाय’ भन्ने छ । मेलाको उद्घाटन बिहीबार बिहान कृषिमन्त्रीले गर्ने कार्यक्रम तय भएको छ ।
तपाईंहरूले प्रत्येक वर्षजसो मेला गर्दै आउनुभएको छ यसको उद्देश्य के हो ?
पुष्प व्यवसायको प्रबद्र्धन गर्नुनै हाम्रो मुख्य उद्देश्य हो । अर्को कुरा पुष्प व्यवसायका लागि आवश्यक पर्ने बोटबिरुवादेखि विषदीसम्मका वस्तुहरू एकै ठाउँमा उपलब्ध हुन्छन् । मेला र प्रदर्शनीले व्यावसायिक प्रचार–प्रसारमा सहज हुने र फूलका लागि आवश्यक पर्ने सबै समानहरू एकै छानामुनि उपलब्ध गराउन सहज हुने भएकाले मेलालाई निरन्तरता दिइएको हो ।
मेलाबाट अवलोकनकर्ताले के कुरामा बढी लाभ लिन सक्छन् ?
यतिबेला पुष्प क्षेत्रमा भएको निर्यातभन्दा ७ गुणा बढी भएको आयातलाई कम गर्न सबै क्षेत्रको सहयोग आवश्यक छ । सँगसँगै यो १९औं फ्लोरा एक्स्पोबाट पुष्प व्यवसाय सञ्चालन गर्न चाहने, घर, आँगन तथा बगैंचा सजाउन चाहने, फूल बिरुवाप्रति अभिरुचि राख्ने तथा यससम्बन्धी ज्ञान हासिल गर्न चाहने सबैको निम्ति उपयोगी हुने विश्वास फ्यानले लिएको छ । साथै पुष्प व्यवसायका क्षेत्रमा भए गरेका नयाँ–नयाँ प्रविधि र उपलब्धिसहितका जानकारी पनि मेलास्थलमा नै प्राप्त गर्न सकिनेछ ।
बिगतको तुलनामा यस पटकको मेलाबाट अवलोकनकर्ताले के–कस्ता नयाँपन पाउलान ?
यो वर्षको सुरुवातमै हामीले विनाशकारी भूकम्पको समाना गर्नुप¥यो त्यसपछि लगत्तै मधेस आन्दोलन सुरु भयो र पछि ५ महिना लामो नाकाबन्दी भयो । सबैभन्दा ठूलो कुरा त हामीलाई मेलालाई निरन्तरता दिनुनै हो । विगतमा भन्दा राम्रो र सभ्य र भव्यरूपमा मेला सम्पन्न हुनेछ भन्ने आशा छ । त्यसैलाई मध्यनजर गर्दै मेलामा जम्मा ६४ वटा स्टलमध्ये अफिसियल स्टलका लागि ६ वटा, प्रतियोगितात्मक प्रदर्शनीका लागि ३ वटा, ल्यान्डस्केपिङका लागि ४ वटा र व्यावसायिक स्टलका लागि ५१ वटा स्टल छुट्ट्याइएको छ । मेलामा मौसमी फूल, आलंकारिक बोटबिरुवा, कट फ्लावर, ड्राइफ्लावर, सुनाखरी, कम्पोस्ट मल, फूलको गानो, बीउ विजन, कृषि औजार, उपकरण, प्याकेजिङका सामग्री, सूक्ष्म तथा थोपा सिँचाइ प्रविधि र विषादीका प्रदर्शनी तथा बिक्री कक्ष रहनेछन् ।
यसअघिका मेलामा तपार्इंहरूले व्यवसायीलाई विभिन्न विधामा पुरस्कृत गर्नु हुन्थ्यो यो पटक के गर्नु हुन्छ ?
त्यसलाई यस पटक पनि निरन्तरता दिएका छौं । यसपटक हामीले पुरस्कारका लागि विभिन्न १० विधा छुट्ट्याएका छौं । जस्तो कि उत्कृष्ट मौसमी फूल, उत्कृष्ट आलंकारिक बिरुवा, उत्कृष्ट फुल्ने बिरुवा, उत्कृष्ट ल्यान्डस्केप, उत्कृष्ट पुष्प सजावट, उत्कृष्ट स्टल,  उत्कृष्ट कट फ्लावर (रोज), उत्कृष्ट कट फ्लावर (कार्नेसन),  उत्कृष्ट कट फ्लावर (जरबेरा) र  उत्कृष्ट कट फ्लावर (ग्लाडुओलस)का बिधा छन् । मेलामा सहभागी विभिन्न पुष्प व्यवसायीहरूद्वारा उत्पादित फूल बिरुवाहरूबीच स्वच्छ प्रतिस्पर्धा गराई विभिन्न विधाहरूमा प्रथम हुने पुष्प व्यवसायीलाई नगद, सिल्ड तथा प्रमाणपत्रद्वारा पुरस्कृत गरिने कार्यक्रम छ । यो सँगैै लामो समयदेखि पुष्प व्यवसायको क्षेत्रमा संलग्न रही व्यवसाय गरिरहेको १ जना पुष्प व्यवसायीलाई कदरपत्रद्वारा सम्मान गरिने कार्यक्रम छ ।
मेलामा विदेशी व्यवसायीको सहभागिता रहन्छ कि रहँदैन ?
हामीलाई सबैभन्दा ठूलो आवश्यकता भनेको प्रविधि नै हो । यही वास्तविकतालाई व्यवहारमा उतार्न गत वर्ष पनि हामीले प्रविधि विस्तारका लागि भारतलगायत अन्य मुलुकबाट पनि पुष्प व्यवसायीहरूलाई सहभागी गराएका थियौं । यसैलाई  निरन्तरता दिँदै यो वर्ष प्रविधिको विषयमा ५ वटा विदेशी स्टलहरू राख्ने छौं । जसले नेपालको पुष्प व्यवसायलाई प्रतिस्पर्धी बनाउन र व्यावसायिक वृद्धि गर्न सहजीकरण गर्नेछ । यी प्रविधिहरू पुष्प क्षेत्रलाई मात्र नभएर सम्पूर्ण व्यावसायिक कृषिका लागि समेत अतिनै उपयोगी हुने भएकाले कृषिसँग सम्बन्धित व्यवसायी, अध्ययन–अध्यापन गर्ने गराउने तथा अनुसन्धानमा संलग्नता बढ्नेछ ।
तपाईंहरूले प्रत्येक वर्ष मेलाको आयोजना गरे पनि पूर्णरूपमा आयात प्रतिस्थापन गर्न न सक्नुभएको छैन नि !
हामी विस्तारै त्यो चरणमा पुग्नेछौं ।  नेपालमा सन् १९५० बाट सामान्य स्तरमा सुरु भएको पुष्प व्यवसाय आव ०७०/७१ सम्म आइपुग्दा हाल ३८ जिल्लामा बिस्तार भएको छ ।  लगभग ६७५ पुष्प फर्म/नर्सरीहरू स्थापना भएका छन् । १४१ हेक्टर क्षेत्रफलमा पुष्प व्यवसाय भइरहेको र ४१ हजारभन्दा बढी व्यक्ति प्रत्यक्ष तथा अप्रत्यक्ष रूपमा आश्रित र रोजगारी उपलब्ध छ । आयात निर्यातको कुरा गर्दा पनि हामी बिस्तारै अघि बढिरहेका छौं । यसको कारोबारसमेत वृद्धि भएको छ । संघको तथ्यांकअनुसार यस व्यवसायले आव ०७१/७२ मा सिजनल फूल बिरुवातर्फ २२.७६४ करोड, आलंकारिक बोट बिरुवातर्फ  ४०.०५७५ करोड, कट फ्लावर्सतर्फ २१.४७२५ करोड, ल्यान्डस्केप तथा गार्डेनिङतर्फ १७.८९२ करोड, खुल्ला फूलतर्फ .७.०३५ करोड, सामग्री आपूर्ति तर्फ .१३.०२ करोड, अन्य (कार्पेट ग्रास, बल्ब, राइजम टयुवर टिस्युकल्चर आदि) तर्फ  ८.७४६५ करोड, र निर्याततर्फ रु ३.१५ करोड गरि जम्मा १ अर्ब ३४.१३७५ करोडभन्दा बढीको कारोबार भएको छ ।  आव ०७१÷७२ मा १०.०० करोडबराबरको पुष्प तथा पुष्पजन्य वस्तुको आयात भएको समेत गरेको छ ।
उसोभए यस वर्षको मेलामा कतिको कारोबार होला र कति अवलोकनकर्ता आउलान के छ आपेक्षा ?
गत वर्षको फ्लोरा एक्स्पोमा ५० हजार अवलोकनकर्ता तथा ६० लाखभन्दा बढीको कारोबार भएको थियो यसपटक मेला अवधिभरमा गत वर्षको तुलनामा १० देखि १५ प्रतिशतले अवलोकनकर्ता तथा कारोबारमा वृद्धि हुने अपेक्षा छ  ।