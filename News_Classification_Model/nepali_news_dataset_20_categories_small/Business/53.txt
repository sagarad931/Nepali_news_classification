
केशवप्रसाद बडालअध्यक्ष, राष्ट्रिय सहकारी संघ 
सहकारी तथा गरिबी निवारण मन्त्रालयले सहकारी ऐन ०७२ को मस्यौदा मन्त्रिपरिषद्मा लगेपछि सहकारी अभियन्ता र सरकारी अधिकारीबीचको विवाद उत्कर्षमा पुगेको छ । सरकारी पक्षले प्रस्तावित नयाँ ऐनमा सहकारी सिध्याउने गरी विभिन्न प्रावधान राखेको भन्दै सहकारीको छाता निकाय राष्ट्रिय सहकारी संघले यसलाई सच्याउन लबिङ गरिरहेको छ । संघले मुख्य गरी नगरपालिकाको १ वडा र गाविसभरिमा एउटा मात्र बचत ऋण सहकारी हुनुपर्ने, एक व्यक्ति एक प्रकृतिको एक सहकारीको मात्र सदस्य बन्न पाउने, सञ्चालक र कार्यकारी एउटै व्यक्ति बस्न नपाइने, संस्था सदस्य बन्न नपाउने, कम्पनीमा लगानी गर्न नपाउने, मुख्य कारोबारका आधारमा नाम परिवर्तन गर्नुपर्ने, सेयरको १० गुणासम्म बचत गर्न पाउनेलगायतका व्यवस्था सच्याउनुपर्ने माग गरिरहेको छ । सहकारीको संख्या र कारोबार आकार बढे पनि यसलाई ०४८ सालको ऐनले समेट्न नसकेकाले नयाँ ऐन ल्याउनुपर्नेमा भने सरकारी र सहकारी नेताहरू सहमत छन् । सरकारी अधिकारीले प्रस्तावित ऐनले सहकारीको विकृति अन्त्य हुने बताउँदै आएका छन् भने सहकारी नेताहरू भने यसबाट सहकारी संकुचित हुने बताउँछन् । प्रस्तुत छ, नयाँ ऐनको मस्यौदाबारे राष्ट्रिय सहकारी संघका अध्यक्ष केशवप्रसाद बडालसँग कारोबारकर्मी यादव हुमागाईंले गरेको कुराकानी :
तपाईंहरूसमेत सम्मिलित राष्ट्रिय सहकारी विकास बोर्डले तयार पारेको सहकारी ऐनको मस्यौदा मन्त्रिपरिषद्मा पुगेपछि किन विरोध गर्नुभएको हो ?
सहकारी संस्थाको संख्याका साथै कारोबारमा वृद्धिसँगै यस क्षेत्रलाई अनुशासित, व्यवस्थित र गतिवान् बनाउन ०४८ को सहकारी ऐन परिवर्तनको आवश्यकता महसुस भएको छ । यसका लागि हामीले ५ वर्षदेखि प्रयास गर्दै आएका छौं ।
सहकारी तथा गरिबी निवारणमन्त्री पदेन अध्यक्ष हुने राष्ट्रिय सहकारी विकास बोर्ड सहकारीका लागि आवश्यक ऐन, नियम, नीति निर्माण गर्ने निकाय हो, जसको सदस्य राष्ट्रिय सहकारी संघ पनि हो । बोर्डले पाँचै विकास क्षेत्रमा गोष्ठी गरी सहकारीकर्मीका रायसुझाव लिएर ऐनको मस्यौदा अघि बढायो । बोर्ड, संघ, राष्ट्र बैंकलगायतका सरोकारवाला निकाय सबै भएर ३–४ वर्षको लगातारको प्रयासपछि गत वर्षको मंसिरमा तत्कालीन प्रधानमन्त्री सुशील कोइरालालाई ऐनको प्रारम्भिक मस्यौदा बुझाउने काम भयो । उक्त मस्यौदाबारे संघको बैठकमा छलफल गरेर छुटेका र सुधार गर्नुपर्ने विषयमा पनि पुसमा सुझाव दियौं । व्यवस्थापिका–संसद्को अर्थ समितिमा पनि यसबारे छलफल भयो ।
सरकारले चैतमा अध्यादेशमार्फत ऐनलाई आंशिक रूपमा संशोधन गर्न खोजे पनि सफल भएन । अहिले सहकारी मन्त्रालयले मन्त्रिपरिषद्मा लगेको मस्यौदामा हाम्रा सुझाव सम्बोधन नभएको पायौं । ऐन परिमार्जन हुनुपर्छ भन्ने हाम्रो जोड हो । तर, यसमा हाम्रा सुझाव सम्बोधन हुनुपर्छ ।
मस्यौदामा तपाईंहरूका असहमति के–के हुन् ?
सहकारी छुट्टै दर्शनमा आधारित क्षेत्र हो । यसको सैद्वान्तिक र व्यावहारिक आधार छुट्टै छ । सहकारीको आधारभूत सिद्धान्त, मूल्यमान्यता, आचरण, कार्यशैली र पद्धतिलाई ऐनले सम्बोधन गर्नुपर्छ । सहकारीको गतिशीलतालाई अवरोध गर्नु पनि हुँदैन । सहकारीको साइनबोर्ड झुड्याएर यसको दर्शनविपरीतका क्रियाकलाप गर्न हुँदैन । अहिलेको ऐनका केही प्रावधान यसविपरीत छन् । ऐनमा नगरपालिकाको १ वडामा र गाविसमा एउटा मात्र बचत ऋण सहकारी हुनुपर्ने, एक व्यक्ति एक प्रकृतिको एक सहकारीको मात्र सदस्य बन्न पाउने, सञ्चालक र कार्यकारी एउटै व्यक्ति बस्न नपाइने, सदस्यले सेयरको १० गुणा मात्र बचत गर्न पाउने, संस्था सदस्य बन्न नपाउने, कम्पनीमा लगानी गर्न नपाउने, मुख्य कारोबारका आधारमा नाम परिवर्तन गर्नुपर्ने व्यवस्थाले सहकारीको वृद्धिलाई खुम्च्याउँछ ।
‘एक परिवारका एक व्यक्ति मात्र सदस्य’ बन्न पाउने प्रस्ताव दर्ता गर्ने बेलाका सदस्य र सञ्चालकका लागि ठीकै होला । तर, परिवारमा एउटा व्यक्ति सहकारीमा सदस्य भए पनि अरू हुन नपाउने प्रावधान यो संसारमा कहीं छैन । हामी ५ वर्षभित्र सहकारीका सदस्य १ करोड बनाउने लक्ष्यसाथ अघि बढेका छौं, सरकार एक घरबाट एउटाभन्दा बढी सदस्य बन्न पाइँदैन भन्छ । सहकारीले सेयर पुँजीको १० गुणाभन्दा बढी बचत गर्न नपाउने प्रस्ताव गरिएको छ ।  ऋण लगानीमा यो व्यवस्था ठीकै हो । तर, बचतमा यो व्यवस्था सहकारीलाई संकुचित बनाउने हो ।
सहकारीमा भएको बचत अन्त जाओस् भन्ने हो । वर्षभरिमा ५१ प्रतिशत जुन क्षेत्रमा कारोबार गयो त्यही विषयमा नाम फेर्नुपर्ने व्यवस्था कृषि सहकारी सिध्याउने षड्यन्त्र हो । कृषि सहकारीले वित्तीय कारोबार गर्दैन भने कुनै सहकारी टिक्दैन । जापानमा कृषि सहकारीलाई आवश्यक पुँजी संकलन गर्न अर्बौंको कारोबार गरेको छ । यो प्रस्ताव कसरी आयो भन्ने हामीले बुझेका छैनौं ।
अहिले जसरी सहकारी दर्ता र सञ्चालन भइरहेका छन् यो व्यवस्थित होस्, सहकारीबाट सर्वसाधारण नठगिऊन्, दुनियाँको नजरमा खोटयुक्त काम एउटा पनि नहोस् भन्ने हामी पनि चाहन्छौं । सहकारीका नाममा गल्ती गर्नेलाई कारबाही गर्ने कुरामा आपत्ति छैन । सहकारी दुनियाँको नजरमा अनुशासित र आकर्षणको केन्द्र बनोस् भन्ने काम हामी गरिरहेका छौं ।
थुप्रै सहकारीले गलत काम गरे, कारबाही गर्ने कानुन भएन भन्ने गुनासो सरकारी अधिकारीबाट सुनिन्छ । अहिलेकै ऐनका आधारमा पनि कारबाही हुन सक्छन् भन्ने उदाहरण स्थापित भएका छन् । ४ वर्ष जेल बसेर निस्केकाहरू छन् । कारबाही गर्न चाहने हो भने दण्डित गर्ने सकिन्छ ।
तर, केही सहकारीले गलत काम गरे भन्ने देखाएर सिंगो सहकारीलाई सिध्याउने गरी नयाँ ऐन ल्याउने चलखेल भइरहेको छ । सहकारी नाङ्लो पसलभन्दा माथि जानै सक्दैन भन्ने उहाँहरूको मान्यताले काम गरेको छ । सहकारी पीपलको सानो दानाबाट सुरुवात हुन्छ, पछि ठूलो रूखझैं हुन्छ । अर्बौं/खर्बाैं कारोबार गर्न सक्छ । भारतको महाराष्ट्रमा सहकारीले चलाएका १९३ वटा चिनी मिलले १५ हजार करोड चिनी निर्यात गर्छन् । इभकोको कारोबार खर्बभन्दा माथि छ । भारतको मागको ४० प्रतिशत रासायनिक मल र कृषि सामग्री यसले नै उत्पादन गर्छ । केरलाको नवाड बैंकलाई त्यहाँको सहकारीले ऋण दिन्छ । युरोपेली मुलुकको अर्थतन्त्र पनि सहकारीको क्षेत्रको विकास विस्तारले बलियो छ । जापान बनेको नै भूमिसुधार, सहकारी र शिक्षाकै कारणले हो । त्यसैले सहकारी संस्थालाई अनुशासित र व्यवस्थित गर्नुपर्छ । तर, यसको गतिशीलतामा तगारै तगारा लगाउनुभएन भन्ने हाम्रो भनाइ हो ।
सरकारले त अन्तर्राष्ट्रिय मूल्यमान्यताअनुसार नै सहकारीलाई व्यवस्थित गर्न खोजेको देखिन्छ नि !
सहकारीलाई एकीकरण गर्नुपर्छ, ठूला–ठूला सहकारी बनाउनुपर्छ, व्यवस्थित गर्नुपर्छ भन्नेमा हाम्रो विमति होइन । तर, नगरपालिकाका वडा र गाविसभरिमा एउटा मात्र सहकारी हुनुपर्छ भनेर ऐनमै लेख्ने विषय होइन । मर्जरलाई प्रोत्साहन गर्दै लैजानुपर्छ । सहकारी आफै मर्जरमा जान्छन् ।
सहकारी ऐच्छिक विषय हो । गाउँ–गाउँमा सर्वसाधारण एकजुट भएर स्वेच्छिक रूपमा आबद्ध भएका हुन् । यो क्षेत्रले ५६ हजार प्रत्यक्ष र साढे ७ लाख अप्रत्यक्ष रोजगारी दिएको छ । सरकारले अहिलेसम्म सहकारी क्षेत्रमा आफ्ना कर्मचारीलाई १ वर्ष खुवाउने तलबजति पनि खर्च गरेको छैन । सहकारी ऐच्छिक ढंगले अघि बढेको हो, यसलाई यसैगरी अघि बढ्न दिइनुपर्छ । ऐनमै संख्या तोक्नु भनेको नियन्त्रणकारी र निर्देशित हो । सरकार भनेको अभिभावक हो । खराब काम गर्न नदिने र खराब गर्नेलाई दण्ड दिने हो ।
यसका लागि सके ७५ जिल्लामा नभए ७ प्रदेशमा २/२ वटा, केन्द्रमा अन्तर्राष्ट्रियस्तरको तालिम केन्द्र आवश्यक छ । सहकारीलाई व्यवस्थित गर्न तालिम प्रशिक्षण, पूर्वाधार विकासमा सरकारको कुनै चिन्ता छैन, सहकारी प्रवद्र्धनको पाटो सम्बोधन हुन सकेको छैन ।
सरकारले दर्ता मात्र गर्छ तर न अनुगमन गर्छ न त त्यो संस्था कुनै सहकारीका संघहरूमा आउँछ, समस्या यहाँनेर छ । सरकारी निकायका व्यक्तिले सहकारीले गल्ती गर्यो भन्न सुहाउँदैन । साझा प्रकाशन सरकारबाट नियन्त्रित छ । तर, त्यसको हालत हेरे थाहा हुन्छ कि सरकारले के गर्यो भनेर । साझा यातायात ३८ वर्षसम्म साधारणसभा नभएकोमा सहकारी ऐनअन्तर्गत साधारणसभा गरी नयाँ ढंगले परिवर्तन भएपछि नाकाबन्दीको चरम अवस्थामा पनि १६ वटा बसबाट सेवा दियो । राज्यनियन्त्रित संस्थाहरूको हविगत जाँच्नुहोस् र एकसुका सरकारले सहयोग नगरेको सहकारीमा काम भएको हेरौं । बचत तथा ऋण केन्द्रीय संघमा आबद्ध भएका ७ हजार सहकारीमध्ये एउटा मात्र समस्याग्रस्त छ । कृषि सहकारी संघमा आबद्ध भएका एउटा मात्र सहकारी खराब भए देखाउनुहोस् म चुनौती दिन्छु ।
सहकारीको आधिकारिकता कसलाई मान्ने ? राष्ट्रिय संघ सहकारीको खराब सोच्ने संस्था हो ? सहकारीको साइनबोर्डमुनि बसेर खराबी गर्नेलाई संरक्षण गर्ने निकाय त्यो हो जो अहिले सहकारीलाई हस्तक्षेप गर्ने गरी ऐन ल्याउन लागिपरेको छ । ओरेन्टललाई संरक्षण नगरेको भए अहिलेजस्तो समस्या हुँदैनथ्यो । सुरुका दिनमा संरक्षण गर्ने त्यही निकाय हो ।
राष्ट्रिय सहकारी संघले दर्ता गर्ने हो र ? सरकारले के मात्र गरेको छैन । ललितपुरमा एउटा सहकारी संस्थाले बदमासी गर्यो । हामीले विभागमा त्यो संस्थाको तीनपुस्ते विवरण वेबसाइटमा राख्न भन्यौं । सरकारी निकायले त्यस्तो गर्न मानेन । त्यही व्यक्ति स्वयम्भूमा अर्को संस्था खोली रकम कुम्ल्याएर भाग्यो । यो सबै आधार दिने भनेको सरकारले हो । सहकारीको नाममा ठगी गर्नेको तीनपुस्ते वेबसाइटमा राखौं भनेर आग्रह गर्दा सरकारी निकाय किन मान्दैन ? पर्दा पछाडि कुनै कारण छ । खराब भनेका सहकारीसँग सरकारी निकायमा रहेका व्यक्तिहरूको साँठगाँठ छ । दर्ता सरकारले गर्ने, बेवारिसे ढंगले चलाउन दिने, त्यस्ता संस्थासँग साँठगाँठ गरी अनुचित ढंगले लाभ लिने अनि सहकारी आन्दोलनलाई बदनाम गर्न पाइन्छ ?
खराब गर्नेलाई सहकारी क्षेत्रका नेताहरूले कारबाही गर्न दिएनन् भन्ने आरोप छ नि !
यो हजार गुणा आरोप मात्र हो । विभागले अनुगमन गरेका सहकारीको अवस्थाबारे जानकारीसमेत हामीलाई दिइँदैन । खराब सहकारीलाई कारबाही गर्न हामीले अवरोध गरेका छैनौं । बरु इमानदारीपूर्वक काम गरेका साथीहरूलाई पनि सरकारी कर्मचारीले अनुचित दबाब दिएको गुनासो सुनिन्छ । विभागका साथीहरू पनि फेयर एन्ड क्लियर बन्नुुपर्छ । एउटा सहकारीले गलत गर्यो भने सिंगो सहकारीलाई नै बदनाम गर्ने काम नगर्नुहोस् । अनुगमनको अधिकार रहेको सरकारले कसले कहाँ के गल्ती गर्यो खुलस्त भन्न सक्नुपर्यो । सच्चिने सच्चिन्छन् नत्र कारबाही गर्नुपर्छ ।
०५८ सालमा ११२ सहकारी भागे, तीमध्ये धेरै ‘सहकारीले पैसा लिएर भाग्छ’ भन्ने सन्देश फैलिएका कारण एकैदिन धेरै बचतकर्ता पैसा लिन आएर भागेका हुन् । यसरी बचतकर्ता एकैदिन आए राष्ट्र बैंकले पनि सक्दैन । सहकारीमा बदमासी भयो कि दुर्घटनामा पर्यो भन्ने छुट्ट्याउनुपर्छ । विगतमा चर्को ब्याज लिनेहरू सहकारी खुलेपछि आगो भएका छन् र सहकारीको बदनाम गराएर सिध्याउन लागिपरेका छन् । यदि सहकारीका नाममा कसैले गलत काम गरेको छ भने सरकार कारबाही गर्न अघि बढे हुन्छ, हाम्रो भरपुर सहयोग हुन्छ । तर, देशभरका सहकारीले गरेको योगदानलाई बिर्सने, भएभरका सहकारी ठग हुन् भन्ने लान्छना स्वीकार्य छैन ।
०४८ सालको ऐनले पनि बन्देज गरेको कम्पनी सदस्य बन्ने र कम्पनीमा लगानी गर्न नपाउने व्यवस्थाको विरोधचाहिँ किन ?
हामीले अहिले सहकारीमार्फत धेरै काम गर्न पाएका छैनौं । उद्योग, स्वास्थ्य, शिक्षा सहकारीमार्फत लगानी गर्न पाइएको छैन । उखु सहकारी केन्द्रीय संघले उखु मिल चलाउन खोज्यो तर उद्योग विभागले अनुमति दिएन । विभागले कम्पनीमा जाऊ भन्यो । शिक्षण संस्था खोल्न खोजे गुठी वा कम्पनीमा जाऊ भन्छ । यही समस्याका कारण कम्पनीमा लगानी गर्न पाउने व्यवस्थाको हामीले लबिङ गरेका हौं । सहकारीहरू मिलेर कर्णाली चिसापानी आयोजना बनाउन सक्छन् भने पनि दिनुपर्छ । सहकारीहरूले हरेक क्षेत्रमा सहकारीमार्फत नै काम गर्न पाउने वातावरण सरकारले बनाउँछ भने कम्पनीमा लगानी गर्न नपाउने व्यवस्था पनि मान्छौ । तर, सहकारी उद्योगधन्दा र कलकारखाना जानै पाउँदैनभन्दा उहाँहरू प्राइभेटवालाहरूको दबाबमा कहीँ पर्नुभएको त छैन ? शंका पैदा भएको छ । यिनै प्राइभेटवालाले बजेटको १० ठाउँमा सहकारीको नाम पर्यो भनेर विरोध जुलुस नै निकाले ।
ऐनमा न्याक्ने, निचोर्ने र गतिवान हुन नदिन बुँदा छन् । हातगोडा बाँधेर फाल्ने अनि पौडी खेल्न नसकेर मर्यो भन्ने ठीक होइन ।
व्यवस्थापिका–संसद्मा सहकारी क्षेत्रकै ६०–७० सांसद छन् । संसद्बाट ऐन रोक्ने तपाईंहरूको योजना हो ?
सहकारीको नयाँ ऐन चाँडै ल्याउनुपर्छ भन्ने हामी हौं । हाम्रा सुझाव समेटेर ऐन ल्याउनुपर्यो । सरकारलाई भन्दा हामीलाई ऐन चाहिएको छ ।
तपाईंहरूको विरोधका कारण सहकारीपीडितले न्याय पाएनन् नि !
सहकारी ऐनमा हाम्रो विरोध होइन, सुझाव हो । ३ महिनाअघि सरुवा भएर आएका व्यक्तिले सहकारीबारे हामीभन्दा जान्ने कोही छैन भन्नुभएन । गौरीबहादुर कार्कीले दिएको सुझावअनुसार सहकारीपीडितलाई न्याय दिन उहाँहरूलाई आपत्ति के पर्यो ? यो घुमाउरो तरिकाले सहकारीलाई समाप्त पार्नेहरूको भित्री चाल हो । ओरेन्टलको तुरुन्त डीडीए गरेर सम्पत्ति दामासाही गरी बचत फिर्ता गर्न हामीले सुझाव दियौं । 