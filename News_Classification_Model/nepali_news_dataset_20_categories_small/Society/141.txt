काठमाडौं- नेपाल शिक्षण अस्पतल चिकित्साशास्त्र अध्ययन संस्थान (आइओएम) अन्तर्गत गणेशमान सिंह भवनको दोस्रो तलाको एउटा कोठाको एक छेउ मान्छेको भीडले भरिभराउ छ । त्यही कोठाको अर्को छेउमा डा. गोविन्द केसी सुतिरहेका छन् । मुखमा अक्सिजन माक्स लगाएको छ । दायाँ हातको नाडीमा ब्यान्डेज कसिएको छ । बायाँ हातको नाडीमा स्लाइन चढाइएको छ । अनि माथितिर लेखिएको छ, ‘१३औं अनशन, नवौं दिन ।’

यसअघि डा. गोविन्द केसीले जन्मदिन कहिल्यै मनाएका थिएनन् । उनले भने, ‘जन्मदिन मनाएको यो पहिलो हो ।’
यो दृश्य देशमा भएका विकृति विसंगतिविरुद्ध अनशनरत डा. केसीको अनशन कक्षको हो । शुक्रबारसाँझ ६ बजेतिर डा. केसीका शुभेच्छुक उनलाई जन्मदिनको शुभकामना दिन त्यहाँ भेला भएका थिए । असोज २७ गते डा. केसीको जन्मदिन हो । उनी शुक्रबार  ६२ वर्षमा प्रवेश गरे ।
‘जन्मदिन खुसी भएर मनाउनुपर्ने भए पनि हामी भावविह्वल छौं,’ डा. केसीका शुभेच्छुक जगन्नाथ लामिछानेले भने, ‘हामीलाई त त्यो दिन खुसीको हुनेछ, जुन दिन डा. केसीले राखेका माग पूरा हुनेछन् ।’ देशका लागि लडिरहँदा खुसी साट्न नभएर डा. केसीलाई समर्थन गर्न जन्मदिनको शुभकामना कार्यक्रम अनशन कक्षमै आयोजना गरिएको लामिछानेले बताए ।
यसअघि डा. केसीले जन्मदिन कहिल्यै मनाएका थिएनन् । ‘असोज २७ मा जन्मदिन हो भनेर थाहा भए पनि यसअघि कहिल्यै  मनाएको थिइन,’ डा. केसीले भने, ‘जन्मदिन मनाएको यो पहिलो हो ।’ जन्मदिन मनाउन शुभेच्छुक भेला भएकोमा उनी खुसी थिए तर उनको आत्मा भने खुसी हुन सकेको थिएन । ‘मेरा शुभेच्छुकले जन्मदिन मनाएकोमा धेरै खुसी छु,’ उनले भने, ‘यसरी अन्यायको विरुद्ध निरहार बसेको बेलामा भित्रैबाट त कसरी रमाउन सक्छु र ? म त त्यसदिन मात्रै रमाउनेछु जुन दिन हामीले राखेका माग पूरा हुनेछन् ।’
शुक्रबार संसद् बैठकमा चिकित्सा शिक्षा विधेयक पेस नहुँदा नेपाली जनतामाथि ठूलो धोका भएको डा. केसीले बताए । ‘देश माफिया र गुन्डाले चलाएको पुष्टि भएको छ,’ उनले भने, ‘नेपाली जनतालाई ठूलो धोका भएको छ, मेरो सत्याग्रह जारी रहन्छ ।’

डा. केसीलाई आमा मित्रकुमारीको पत्र
प्यारो छोरा गोविन्द,
शुभाशिष, प्यार
तिमीले यो धर्तीमा आजकै दिन अर्थात् ६१ वर्ष पहिले आँखा खोलेका थियौं । यही असोजको महिना हो अनि दिन पनि यही शुक्रबार नै हो । तिमी १३ सालमा जन्यांै । अहिलेसम्म १३ पटक अनशन बसेका छौ ।
तिमी त्यो अस्पतालको चिसो छिँडीमा अन्नपानी सब छोडेर निराहार बसेका छौ, म त्यहाँसम्म आएर आशीर्वाद दिन सक्दिनँ ।
तिमीलाई थाहा छ, तिम्री आमा रोगी छ, वृद्ध छ ।  हातपाउ राम्रोसँग चल्दैन । त्यसैले म त्यहाँ आएर तिम्रो माथमा हात राखेर आशीर्वाद भन्न सकिनँ ।
मलाई माफ गर बाबू । मैले यही चिठी लेख्न लगाएर आशीर्वाद दिएँ । आशीर्वाद त मैले तिमीलाई कहिले नदिएकी छु र ? अस्ति दसैंमा पनि दिएकै हो ।
जसरी म आज रोगी छु, अशक्त छु, त्यसैगरी यो देशमा धेरैधेरै रोगी अशक्त बाबुआमा छन्, दाजुभाइ र दिदीबहिनी छन् । तिनीहरुका लागि गरेको तिम्रो तपस्याले सार्थकता पाउनेछ, ती दीनहीन दुःखी नेपालीको आशीर्वाद तिमीलाई लाग्नेछ, बाबू । तिमी मेरो छोरा भएर आयौ तर सम्पूर्ण नेपालीको छोरा, दाजुभाइ र आफन्त बन्दैछौ, म यसैमा खुसी छु । तिम्री जन्म दिने आमा भएकोमा मलाई कम गर्व लागेको छैन !
प्रिय छोरा,
तिमी अलि बोल्ने र जान्ने भएपछि भन्ने गथ्र्यांै– आमा म डाक्टर बन्छु र यो देशको सेवा गर्छु । जब तिमीले डाक्टर पढ्न छात्रवृत्ति पायौ, हामी सबै परिवार, आफन्त, नातागोता कति खुसी भएका थियौं । सो खुसी आजको दिनसम्म आउँदा बढेर देश नै ढाक्ने भइसक्यो । हामी खुसी छौं बाबू, खुसी ।
तिम्रो बुबा बाँच्नुभएको भए आज कति खुसी हुनुहुन्थ्यो होला ? म आज तिम्रो बुबालाई पनि सम्झिरहेकी छु । उहाँ सधैं भन्ने गर्नुहुन्थ्यो– दुःख पाएका मान्छेलाई सधैं माया गर्नुपर्छ, सकेको सहयोग गर्नुपर्छ, परोपकारी बन्नुपर्छ । हो, आज मेरो परोपकारी छोरोको कर्मले मेरो मात्र होइन, सारा नेपालीको मुहारमा खुसी र आशाको सञ्चार गराएको छ ।
तिम्री आमा हुनुको नाताले मैले तिमीलाई मेरो दूध खुवाएर हुर्काएँ, बढाएँ तर यही माटोबाट नै मैले खाने कुरा प्राप्त भयो । तिमीलाई चाहिने पोषण यही धुलो र माटोबाट नै प्राप्त भयो । त्यसैले यो माटोप्रति तिम्रो कर्तव्य छ । हरेक प्राणीको आफू जन्मेको माटोप्रति कर्तव्य, दायित्व र ममता हुन्छ । तिमी आफ्नो माटो र परिवेशलाई माया गर्छांै । म एकदम खुसी छु बाबू, तिम्रो सुकर्मप्रति ।
छोरा गोविन्द,
तिमीले आजसम्म दर्जनभन्दा बढी पटक निराहार, निर्जल व्रत गरेर नेपाल र नेपालीका लागि आफ्नो ज्यान त्याग्न तयार भयौ, छौ । यो कुराले म पहिले पहिले त दुखी बनें र भएँ तर बुझ्दै जाँदा थाहा लाग्यो, तिमी त सत्कर्म र परोपकारी बाटोमा रहेछौ ।
हामीले सानैदेखि तिमीलाई जे सिकायौं, जे देखायौं, जुन परिवेश दियौं, जसरी र जहाँ राखेर पढायौं त्यसबाट पनि तिमीले धेरै कुरा सिक्यौ र आफूमा आत्मसात्  ग¥यौ । त्यो शिक्षाका लागि भूमिका खेल्ने मेरा परिवार, आफन्त, नातागोता सबैलाई म धन्यवाद दिन चाहन्छु । यति बेला मैले पनि मलाई जन्म दिने आमाको सम्झना गरेकी छु, जसले तिम्रो बाल्यकाल सुखद बनाइदिनुभयो ।
प्रिय छोरा,
आज तिम्रो जन्मदिनमा तिमीलाई लाखौं नेपालीले आशिर्वाद दिनेछन् जसका लागि तिमी भोकै मर्न तयार छौ । म पनि तिम्रो यो सत्याग्रह सफल पार्न अहोरात्र खट्ने सबैलाई हार्दिक धन्यवाद र आशीर्वाद भन्न चाहन्छु । सबैलाई म बूढीको आशीर्वाद र मंगल कामना छ ।
बाबू गोविन्द,
तिमीप्रति मेरो कुनै गुनासो र असन्तुष्टि छैन । तिमीले जे गरेका छौ, देश र जनताका लागि गरेका छौ । जनहितमा लाग्दालाग्दै मरेछौ भने पनि म शोकाकुल बनेर बस्दिनँ । मलाई थाहा छ, तिमीलाई कुनै पनि बेला पापीहरुले भोकै मर्न बाध्य पार्नेछन् । छोरा, हिम्मत नहार । सत्यको जित भएर नै छाड्छ । सानैदेखि सत्यको मार्गमा हिँड्न रुचाउने तिमी आज पनि झन् कठिन तर पुण्य आर्जन गर्ने बाटोमा छौ । तिम्रो सफलताका लागि भगवान्सँग दुई हात जोडी प्रार्थना गर्छु ।
मेरो बाबू,
तिमीले के गरेको, सबै कुरा त म जान्दिनँ तर तिम्रो कर्मले देश र जनताको हित हुनेछ भन्नेचाहिंं जान्दछु । तिम्रो दीर्घायु र सु–स्वास्थ्यको कामना गर्दै बिदा मागें ।
तिमीलाई जन्मदिनको धेरैधेरै शुभकामना छोरा ।
उही तिम्री आमा मित्रकुमारी ।
(डा. केसी आन्दोलन अभियानकर्ता सञ्जीव कार्कीले गरेको कुराकानीमा आधारित)