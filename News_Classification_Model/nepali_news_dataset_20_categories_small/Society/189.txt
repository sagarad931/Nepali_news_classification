काठमाडौं- नेपाल निर्माण व्यवसायी महासंघका महासचिव रामशरण देउजाले महासंघका अध्यक्ष शरदकुमार गौचनका हत्यारालाई सरकारले तत्काल पक्राउ गरी सार्वजनिक नगरे मुलुकभर विकास निर्माणका काम बन्द गर्ने चेतावनी दिएका छन् ।

महासचिव देउजाले बुधबार साँझसम्म हत्यारालाई पक्राउ गर्न सरकारलाई समय दिएको बताए । उनले हत्यामा संलग्नलाई पक्राउ नगरिएसम्म त्रिवि शिक्षण अस्पतालमा राखिएको गौचनको शव पनि नबुझने जानकारी गराए । महासंघका अध्यक्ष गौचनको सोमबार दिउँसो काठमाडौं, शान्तिनगरस्थित घरबाट निस्कनेबित्तिकै गोली हानी हत्या गरिएको थियो ।

राजधानीमा मंगलबार आयोजित एक कार्यक्रममा महासचिव देउजाले अध्यक्ष गौचनको हत्यासँगै महासंघका अन्य पदाधिकारीलाई पनि नम्बर नखुलेका टेलिफोनबाट धम्कीपूर्ण शैलीमा पैसा माग्ने काम भइरहेको बताए । उनले महासंघका अन्य पदाधिकारीको सुरक्षा प्रबन्ध गर्न पनि सरकारसँग माग गरे ।
यसैबीच नेपाल उद्योग वाणिज्य महासंघकी अध्यक्ष भवानी राणाले निर्माण व्यवसायी महासंघका अध्यक्ष गौचनका हत्यारालाई जतिसक्दो छिटो पक्राउ गर्न सरकारसँग माग गरेकी छिन् । ‘सरकारले तत्काल हत्यारालाई पक्राउ गरी कारबाही गर्ने र व्यवसायीलाई गरिखाने वातावरण तयार गर्नुपर्छ,’ मंगलबार नागरिकसँग अध्यक्ष राणाले भनिन्, ‘महासंघलगायत सम्पूर्ण निजी क्षेत्र हत्याको विरोधमा एकबद्ध छ ।’ राणाले सरकारी अधिकारीले चुस्त सुरक्षा प्रबन्ध मिलाएको दाबी गरेको राजधानी सहरमा दिनदहाडै एउटा व्यवसायीको हत्या हुनुबाट भनाइ र गराइमा मेल नखाएको बताइन ।
निजी क्षेत्रसँग सम्बद्ध अन्य संघसंस्थाले पनि निर्माण व्यवसायी महासंघका अध्यक्ष गौचनको हत्या घटनाको विरोध गरेका छन् । उनीहरू हत्यारालाई कारबाही गर्न सरकारसँग माग गरेका छन् । राष्ट्रिय व्यावसायिक पहल (एनबिआई) ले मंगलबार विज्ञप्ति प्रकाशित गरी गौचनको हत्या घटनाको भत्र्सना गरेको छ ।
लामो समयदेखि व्यावसायिक क्षेत्रलाई चन्दा आतंकले प्रताडित बनाइरहेको अवस्थामा पछिल्लो समयमा भएको यो घटनाले उद्योगी व्यवसायीलाई थप आतंकित बनाएको एनबिआईले जनाएको छ । उसले तत्काल हत्यारा पत्ता लगाई कारबाही प्रक्रिया अघि बढाउन सरकारसँग माग गरेको छ ।
नेपाल पेट्रोलियम डिलर्स राष्ट्रिय एसोसिएसनले पनि विज्ञप्तिमार्फत निर्माण व्यवसायी महासंघका अध्यक्ष गौचनको हत्या घटनाको  विरोध गरेको छ । एसोसियसनले गौतमको हत्या सिंगो निजी क्षेत्रमाथिको सांघातिक हमला भएको ठहर गरेको छ । ‘मुलुकमा विस्तारै बन्दै गएको लगानीको वातावरणमा समेत यो घटनाले असर पु¥याएको छ । र व्यवसायीहरू पनि असुरक्षित भएका छन्,’ विज्ञप्तिमा उल्लेख छ । एसोसिएसनले पनि हत्यारालाई तत्काल पक्राउ गरी कारबाही गर्न सरकारसँग माग गरेको छ ।

राजधानीको व्यस्त सडकमा दिनदहाडै एउटा व्यवसायीको हत्या भएको दुई दिन बित्न लाग्दा पनि सरकार कानमा तेल हालेर बसेको भन्दै सांसदले गृहमन्त्रीको राजीनामासमेत माग गरेका छन् ।

नेपाल विद्युतीय व्यवसायी महासंघले पनि हत्याको विरोध गर्दै यस्ता घटनाले निजी क्षेत्रका उद्यमी व्यवसायी भयभित हुनपुगेको जनाएको छ । यस किसिमको दुःखद घटना दोहोरिन नदिन एवं हत्यारालाई तत्काल कानुनी दायरामा ल्याएर कारबाही गर्न महासंघले माग गरेको छ ।
मुलुकमा स्थानीय चुनाव सम्पन्न भई व्यवसायमा सकारात्मक सन्देश प्रवाह भएका बेला भएको गौचनको हत्याले भविष्यप्रति आशंका पैदा भएको व्यवसायीहरूको भनाइ छ । प्रदेशसभा र प्रतिनिधिसभाको चुनावको मुखमा भएको यस घटनाले अन्योलको वातावरण सिर्जना गरेको उनीहरूको धारणा छ ।
गौचनको हत्या भएकै दिन निर्माण व्यवसायी महासंघ र निजी क्षेत्रका तीन ठूला छाता संगठनले घटनाको निन्दा गरेका थिए । उनीहरूले यो घटनाले राजधानीको सुरक्षा व्यवस्था  फितलो पुष्टि भएको बताएका थिए । उनीहरूले हत्यारालाई तत्काल कारबाही र  देशभरका निर्माण व्यवसायीलाई सुरक्षाको पूर्ण प्रत्याभूति दिन माग गरेका छन् । व्यवसायीहरूले यी संगठनहरुले देशभित्र उद्योगी दर व्यवसायीको सुरक्षा नहुँदा वैदेशिक लगानीसमेत प्रभावित हुने जनाएका छन् ।
गौचनलाई सहिद घोषणा गर्न माग
राससका अनुसार नेपाल निर्माण व्यवसायी महासंघका अध्यक्ष शरदकुमार गौचनका हत्यारालाई तत्काल पक्राउ गरी कारबाही गर्न महासंघले सरकारसँग माग गरेको छ ।
महासंघका पदाधिकारीले मंगलबार प्रधानमन्त्री शेरबहादुर देउवालाई बालुवाटारमा भेटेर गौचनलाई सहीद घोषणा गर्न, हत्यारालाई तत्काल खोजी कारबाही गर्न र निर्माण व्यवसायीलाई सुरक्षा प्रत्याभूति दिन माग गरेका हुन् । गौचनको हत्यासँगै महासंघका अन्य पदाधिकारीलाई विभिन्न फोन नम्बरबाट धम्की आएकाले सुरक्षा प्रबन्ध मिलाउन महासंघले प्रधानमन्त्रीसमक्ष अनुरोध गरेको महासंघका महासचिव रामशरण देउजाले बताए ।
 भेटमा प्रधानमन्त्री देउवाले निर्माण व्यवसायीलाई सुरक्षा दिन सरकार तयार रहेकाले हतोत्साहित नहुन आग्रह गरेको जानकारी महासचिव देउजाले दिए । ‘प्रधानमन्त्रीज्यूले व्यवसायीको सुरक्षाका लागि सुरक्षा प्रमुखसँग कुरा गरेको छु भन्नुभएको छ,’  देउजाले भने ।
महासंघले अध्यक्ष गौचनको निधनमा तीन दिन निर्माणका सबै काम बन्द गर्ने निर्णय गरेको छ । मंगलबार महासंघको कार्यालयमा बसेको आकस्मिक बैठकले अनिश्चितकालका लागि बोलपत्रमा सहभागी नहुने निर्णयसमेत गरेको छ । यसअघि महासंघका पदाधिकारीले सोमबार राति गृहमन्त्रीसहित सुरक्षा निकायका प्रमुखलाई भेटेर गौचनका हत्यारालाई तत्काल कारबाहीको दायरमा ल्याउन माग गरेका थिए ।

 

संसद्मामा गृहमन्त्रीको राजीनामा माग
ईश्वरी सुवेदी
काठमाडौं, असोज २४ - संसद्मा नेपाल निर्माण व्यवसायी महासंघका अध्यक्ष शरदकुमार गौचन हत्याको भत्र्सना गरिएको छ । मंगलबार दिउँसो बसेको संसद् बैठकमा समय लिएर सांसदले सरकारले शान्ति सुरक्षा कायम गर्न नसकेको आरोप पनि लगाए । उनीहरुले शान्तिसुरक्षा कायम गर्न असफल भएको भन्दै गृहमन्त्रीको राजीनामासमेत माग गरे ।
राजधानीको व्यस्त सडकमा दिनदहाडै एउटा व्यवसायीको हत्या भएको दुई दिन बित्न लाग्दा पनि सरकार कानमा तेल हालेर बसेको भन्दै सांसदले गृहमन्त्रीको राजीनामासमेत माग गरे । सांसदले गृहमन्त्रीले संसद्मा घटनाबारे जबाफ नदिएको भन्दै आपत्ति जनाए । घटनाको सत्यतथ्य पत्ता लगाउन छानबिन आयोग गठन गर्न समेत सांसदले सरकारसँग माग गरे ।
कांग्रेस सांसद दीपक कुँइकेलले संसद्भवन नयाँबानेश्वरबाट तीन सय मिटरको दूरीमा दिनदहाडै गोली हानेर मान्छे मारिँदा पनि सरकारलाई थाहा नहुनु निकै चिन्ताको विषय भएको बताए । घटनाबारे सरकारले छानबिन गरी सत्यतथ्य पत्ता लगाउनुपर्ने उनको माग थियो ।
एमालेका सांसद् जनार्दन ढकालले दिनदहाडै निर्माण व्यवसायीको हत्या भएको विषयमा एमालेले घोर भत्र्सना गरेको बताए । उनले सरकार शान्तिसुरक्षा दिन असफल भएको समेत बताए । यो घटनाले आम नागरिकको सुरक्षामाथि गम्भीर प्रश्नचिह्न खडा भएको उनको भनाइ थियो ।
माओवादी केन्द्रका सांसद् रामनाराण बिडारीले राजधानीको व्यस्त सडकमा दिउँसै गोली प्रहार गरी हत्या गरिएको विषय देशको निम्ति लज्जास्पद भएको बताए । नेपाल लोकतान्त्रिक फोरमका योगेन्द्र चौधरीले निर्माण व्यवसायीको दिनदहाडै भएको हत्याबाट हाम्रो देशको सूरक्षा स्थिती के हो भन्ने गम्भीर प्रश्न उठेको बताए । घटनाबारे गृहमन्त्रीले सदनमा आएर जबाफ दिनुपर्ने उनको भनाइ थियो ।  
प्रतिनिधिसभा र प्रदेशसभा निर्वाचनको मुखमा यस्तो आपराधिक घटना हुनु निकै दुःखद र गम्भीर सुरक्षा त्रुटि भएको उनले बताए । यस्ता घटनालाई निरुत्साहित गर्न सरकारले छानबिन गरी सत्यतथ्य पत्ता लगाई दोषीलाई कठघरामा उभ्याउनुपर्ने उनले बताए ।
कांग्रेसका सांसद रामहरि खतिवडाले गृहमन्त्री जनार्दन शर्माको राजीनामा माग गरे । गोली हानी हत्या भएको दुई दिन बित्न लाग्दा पनि गृहमन्त्री कानमा तेल हालेर बसेको उनले आरोप लगाए ।
व्यक्तिको सुरक्षा गर्न नसक्नेले कसरी प्रतिनिधिसभा र प्रदेशसभाको निर्वाचन गर्न सक्छ भन्दै अब गृहमन्त्रीले राजीनामा दिनुको विकल्प नभएको उनले बताए । विकासको मेरुदण्ड रहेको निर्माण व्यवसायलाई आतंकित बनाउने काम भएको समेत उनले बताए ।
कांग्रेसका सांसद दीपक गिरिले निर्माण व्यवसायीको हत्याको विषयमा सरकार चुप लागेर बसेको बताए । यस्तो गम्भीर आपराधिक कार्यलाई निरुत्साहित गर्न सरकार गम्भीर नभएको उनको आरोप थियो । गृहमन्त्रीले सदनमा आएर यसबार जवाफ दिनुपर्नेमा आनकानी गरेको आरोप पनि उनले लगाए । यस घटनाबाट सरकारले नागरिकको सुरक्षा गर्न नसकेको स्पष्ट भएको उनको भनाइ थियो । उनले घटनाको सत्यतथ्य पत्ता लगाउन छानबिन आयोग गठन गर्नुपर्ने माग गरे । यस्तो  घटनाले आउँदो निर्वाचनलाई समेत प्रभावित पार्ने र जनतालाई तर्साउने काम भएको उनको भनाइ थियो ।
लोकतान्त्रिक फोरमका डा. सुबोधकुमार पोख्रेलले गोली हानी दिउँसै मान्छे मारिएको विषयले मुलुकको सुरक्षा संवेदनशीलतामाथि गम्भिर प्रश्न उठाएको बताए । उनले यसबारे गृहमन्त्रीले सदनमा आएर जानकारी दिनुपर्नेमा जोड दिए ।
नेपाल मजदुर किसान पार्टीका प्रेम सुवालले निर्माण व्यवसायीको हत्यामा विदेशीको हात छ कि स्वदेशीको हात छ, खोजी गरी हत्यारालाई कडा कारबाही गर्नुपर्ने बताए ।
कांग्रेसका रोमी गौचन थकाली, राप्रपाका परशुराम तामाङ र संघीय लोकतान्त्रिक राष्ट्रिय मञ्च (थरुहट) की रुक्मिणी चौधरीले पनि गौचनको हत्या भएको विषय निन्दनीय भएको भन्दै यसबारे सरकारले छानबिन गरी सत्यतथ्य पत्ता लगाई दोषीलाई कडा कारबाहीको माग गरे ।