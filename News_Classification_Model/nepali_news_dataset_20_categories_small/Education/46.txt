
﻿ सुन्दा अचम्म लग्न सक्छ तर पूर्व सभासद् शान्ता चौधरी उच्च मावि डाँडा गाउँमा कक्षा ८ मा भर्ना भएकी छन्। पढ्ने चाहनालाई उमेरले रोक्दैन भन्दै उनी स्कुल भर्ना भएकी हुन्। चौधरी पूर्व कम्लहरीसमेत हुन्। पैँतीस वर्षीया शान्ताका श्रीमान् वैदेशिक रोजगारका सिलसिलामा खाडी मुलुकमा छन्। उनका दुई छोराछोरीमध्ये छोरा कक्षा ९ मा र छोरी कक्षा ७ मा काठमाडौंमा एक निजी विद्यालयमा अध्ययनरत छन्। चौधरी नेकपा (एमाले) का नेतासमेत हुन्। उनले पहिलो संविधानसभामा एमालेबाट सभासद् बन्नु भएपछि प्राकृतिक स्रोत व्यवस्थापन समितिका संयोजक रहनुभएको थियो। उनले  कम्लहरीदेखि सभासद्सम्म भन्ने पुस्तक प्रकाशन गरेर राष्ट्रिय पुरस्कारसमेत प्राप्त गरिसकेकी छन्।
