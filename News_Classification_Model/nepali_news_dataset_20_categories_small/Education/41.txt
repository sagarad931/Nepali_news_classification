
﻿देशैभरका निजी शैक्षिक संस्थाहरुले एक महिनाको छात्रावास शूल्क र यातायात शूल्क नलिने भएका छन्। उनीहरूले वैशाख १२ गतेको महाभूकम्पपछि अहिलेसम्म अध्ययन अध्यापन कार्य नभएकाले पनि शूल्क मिनाहाको निर्णय गरिएको बताएका छन्। निजी शिक्षालय महासंघ (अपिन)को शुक्रबार बसेको बैठकले कलेज र विद्यालय दुवै तहमा लागू हुने गरी यस्तो निर्णय गरेको हिसानका उपाध्यक्ष रमेश शिलवालले जानकारी दिए। अपिनमा हिसान, प्याप्सन, एनप्याप्सन लगाएतका संगठनमा आवद्ध देशभरका झण्डै १३ हजार निजी शैक्षिक संस्थाहरु रहेको उनले बताए।
 

बैठकले भूकम्पका कारण वैशाख १२ गतेदेखि जेठ १६ गतेसम्म ३५ दिन पढाई नभएकाले त्यसलाई जाडो विदा, गर्मी विदा, परीक्षा विदा, पर्व विदा र आवश्यक परेमा शनिबारीय विदालाई समेत कटौती गरी ४५ दिनको पढाई पूर्ति गर्ने निर्णय पनि गरेको छ। आगामी २० गतेदेखि हुने कक्षा १२ र असार १ गतेदेखि हुने कक्षा ११ को परीक्षालाई व्यवस्थीत रूपले सञ्चालन गर्न आग्रह गर्दै पुर्ववत् अवस्थामा झै सहभागी हुन विद्यार्थीलाई अपिनले आग्रह गरेको छ । गएको १० गते देखि नै कलेजहरु संचालन गरेकाहरुलाई अपिनले धन्यवाद ज्ञापन गरेको उपाध्यक्ष शिलवालले बताए।
