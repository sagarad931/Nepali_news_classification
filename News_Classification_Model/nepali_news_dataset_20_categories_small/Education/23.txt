
﻿काठमाडौँ, ५ चैत - एक सय आठ वर्षअघि केशरशम्शेर राणाले निजी पुस्तकालयका रुपमा स्थापना गरेको केशर पुस्तकालय पाठकमाझ आकर्षणको केन्द्र बनेको छ।

प्राचीन दरबारिया शैलीमा निर्मित सो पुस्तकालयका भित्तामा रहेका विभिन्न जनावरका टाउका, राणाकालीन सिकार तथा राजामहाराजाका तस्बिर एवम् ठाउँ ठाउँमा सजाइएका प्रस्तर मूर्ति तथा सिंह, अर्ना, जरायो, बाघलगायत जनावरको हुबहु आकृतिको सज्जाले त्यहाँ आउने स्वदेशी तथा विदेशी आगन्तुक र पाठक वर्गलाई आनन्दको अनुभूति दिन्छ।

राजधानीको मध्यभागमा ३४ रोपनी क्षेत्रफलभित्र मनोरम फूलबारी, मनमोहक लताकुञ्ज तथा अग्लाअग्ला रुख तथा महलको परिसरमा आधुनिक स्वप्न बगैँचासमेत रहेको सो पुस्तकालयले झट्ट हेर्दा प्राचीन वस्तुको सङ्ग्रहालयको अनुभूति दिन्छ।

केशर पुस्तकालयका प्रमुख जानकी कर्माचार्यले अङ्ग्रेजी, नेपाली, नेपाल भाषा, बङ्गाली तथा फ्रान्सेली तथा संस्कृत भाषाका गरी झन्डै ६० हजार थान पुस्तक तथा ७०० हस्तलिखित ग्रन्थ, पुराण, वेद, उपनिषद्, त्रिपिटक, रामायण, महाभारत, गीता, तन्त्रजस्ता बहुमूल्य हस्तखित ग्रन्थ पुस्तकालयमा छन् । & यो अनुसन्धानमा संलग्न पाठकका लागि महत्वपूर्ण छ& , उहाँले भन्नुभयो।

सो पुस्तकालयमा रहेको झन्डै एक हजार १०० वर्ष पुरानो हस्तलिखित ग्रन्थ  सुश्रुतसंहिता  अहिलेसम्मकै सबैभन्दा पुरानो हो । यो ग्रन्थ सन् २०१३ मा युनेस्कोको विश्व मेमोरी पुस्तकमा दर्ता पनि भएको छ। केशर सङ्कलन शाखासहित विभिन्न छ शाखामा विभाजित सो पुस्तकालयमा पाठकले सन्दर्भ सेवा, फोटोकपी र निःशुल्क वाइफाइ सेवा प्राप्त गर्न सक्छन्।

विसं १८६९ भदौ १५ गते राजा गीर्वाणयुद्धविक्रम शाहको शासनकालमा  पुस्तक चिताइ तहबिल का रुपमा नेपालमा पहिलो पटक आधिकारिक पुस्तकालयको स्थापना भएको हो । विविध पुस्तक तथा पत्रपत्रिका किन्ने सोख भएका तत्कालीन प्रधानमन्त्री चन्द्रशम्शेरका छोरा लाठसाहेब केशरशम्शेरले बेलायत भ्रमणका बेला त्यहाँ रहेको पुस्तकालयबाट प्रभावित भई नेपालमा निजीस्तरमा  केसर पुस्तकालय  स्थापना गरेका हुन्।

कर्माचार्यले भन्नुभयो, & पुस्तकालयले विशेष गरेर केशरशम्शेरबाट प्राप्त सामग्रीलाई विशेष महत्वका साथ संरक्षण गर्ने, पुस्तकालय तथा सूचना सेवाको पहुँच सर्वसाधारणसमक्ष पु& याउने, स्वदेशी तथा विदेशी पुस्तकालयसँग समन्वय गर्ने र नयाँनयाँ प्रविधि अपनाएर पाठकलाई आधुनिक सेवा प्रदान गर्ने उद्देश्य राखेको छ।& 

सो पुस्तकालयमा अध्ययन गर्न आएका नीलम श्रेष्ठले आफूले देखेका थुप्रै पुस्तकालयमध्ये यहाँ पाठकलाई आकर्षित गर्ने छुट्टै विशेषता रहेको र सफा र मनमोहक दृश्य रहेकाले आफूलाई आनन्दको अनुभूति भएको बताउनुभयो ।

स्थापना भएको १०० वर्ष पूरा भएको अवसरमा बालशाखा पनि स्थापना गरिएपछि ससाना केटाकेटीदेखि जुनसुकै उमेर समूहका लागि उपयोगी रहेको सो पुस्तकालयमा हाल दैनिक १५० देखि २०० जनासम्म पाठक आउने गरेका छन्। सो भवन झन्डै १२० वर्ष पुरानो छ । प्राचीन महत्वपूर्ण एवम् दुर्लभ ग्रन्थको संरक्षणका लागि पुस्तकालयको दराजमा उचित व्यवस्था गरिएको र त्यसका लागि १६ वटा सिसी क्यामेरा जडान गरिएको छ।
