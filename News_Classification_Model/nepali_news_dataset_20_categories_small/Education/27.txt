
﻿काठमाडौँ, ८ चैत - शिक्षा मन्त्रालयले चालु आवको हालसम्मको अवधिमा पाँच हजार नयाँ शिक्षकका लागि सेवा प्रवेश तालिम प्रदान गरेको छ। शिक्षक सेवा आयोगको खुला प्रतियोगिताबाट गत वर्ष पदपूर्ति भएका करिब १२ हजार पाँच सय शिक्षकमध्ये पाँच हजारलाई तालिम दिइएको मन्त्रालयका सहप्रवक्ता सरस्वती पोखरेलले बताइन्। मन्त्रालयअन्तर्गतको शैक्षिक जनशक्ति विकास केन्द्रबाट सो सेवा प्रवेश तालिम पाएका शिक्षकले विद्यालय तहको शिक्षामा गुणस्तर बढाउन भूमिका खेल्ने अपेक्षा गरिएको छ।

हाल एक लाख ६२ हजार शिक्षक दरबन्दी छ। सरकारले यसअघि ९५ प्रतिशत शिक्षकलाई तालिम दिइसकेको भए पनि सामुदायिक विद्यालयको शैक्षिकस्तरका माथि उठ्न नसकेको गुनासो बढिरहेको छ। प्रवेशिका परीक्षामा गत वर्ष सामुदायिक विद्यालयबाट करिब २० प्रतिशत मात्रै विद्यार्थी उत्तीर्ण भएका थिए। यस्तै मन्त्रालयले यसै वर्ष राजपत्राङ्कित द्वितीय श्रेणीका २० जना अधिकृतको एकमहिने सेवाकालीन तालिम पूरा गरेको छ।
