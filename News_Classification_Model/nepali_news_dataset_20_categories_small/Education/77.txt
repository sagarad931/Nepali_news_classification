
﻿निजामती कर्मचारी तथा शिक्षकले आफ्ना छोराछोरीलाई सामुदायिक विद्यालयमै पढाउनुपर्ने संविधानमै व्यवस्था गर्न सरोकारवालाले सुझाएका छन्। सामुदायिक विद्यालय व्यवस्थापन समिति महासंघको नवौं केन्द्रीय समिति बैठकले सोमबार सरकारी शिक्षाको गुणस्तरमा सुधार ल्याउन यस्तो सुझाव दिएको नागरिकमा खबर छ ।

सरकारी शिक्षा सुधारका लागि सातबुँदे सुझाव सोमबार संविधान मस्यौदा सुझाव समितिमा बुझाइएको अध्यक्ष कृष्ण थापाले जानकारी दिए।  सरकारको सेवासुविधा प्राप्त गर्ने पदाधिकारी, विद्यालय व्यवस्थापन समितिका पदाधिकारी तथा कर्मचारी आफ्ना छोराछोरीलाई सरकारी विद्यालयमा पढाउँदैनन्,  थापाले भने,  यसले उनीहरुमा सरकारी शिक्षाप्रतिको जिम्मेवारीबोध नरहेको पायौं। 

मस्यौदामा शिक्षासम्बन्धी सवालका रुपमा सम्बोधन गरी संविधानतः सुनिश्चित गरिनुपर्ने विषय सुझावका रुपमा संविधानसभा सदस्यमार्फत संविधानसभा सचिवालयमा पेस गरिएको उनले जनाए। विद्यालय व्यवस्थापन समितिमा कुनै पनि राजनीतिक दलका नेता तथा कार्यकर्ता रहन नसक्ने व्यवस्था गर्न महासंघको सुझाव छ।

अब बन्ने संविधानमा माध्यमिक तहसम्म शिक्षा राज्यको दायित्व हुनुपर्ने, सरकारले अन्तर्राष्ट्रिय मञ्चमा गरेको प्रतिबद्धताबमोजिम स्थानीय सरकार तथा केन्द्र सरकारले शिक्षामा लगानी गर्नुपर्ने तथा माध्यमिक तहबाट व्यावसायिक शिक्षालाई प्राथमिकता दिनुपर्ने, सबै विद्यालयमा सुरक्षा प्रत्याभूति संविधानमै दिनुपर्ने सुझावमा समेटिएको छ।
