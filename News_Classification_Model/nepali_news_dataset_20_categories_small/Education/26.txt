
﻿काठमाडौँ, ८ चैत - सन् २०१५ भित्र नेपाललाई पुर्ण साक्षर घोषणा गर्ने तयारीमा रहेको सरकारले अहिलेसम्म ७ वटा जिल्लालाई मात्र पूर्ण साक्षर जिल्ला घोषणा गरेको छ। अनौपचारिक शिक्षा केन्द्रका उपनिर्देशक विष्णुप्रसाद मिश्रका अनुसार अहिलेसम्म ललितपुर, सिन्धुपाल्चोक, धादिङ्, चितवन, स्याङ्जा, पाल्पा र मुस्ताङ् गरी सात वटा जिल्ला पूर्ण साक्षर घोषणा भैसकेका छन्। नुवाकोट, प्युठान र अर्घाखाँची चैत मसान्तसम्ममा पूर्ण साक्षर घोषणाको तयारीमा छन्।

सहस्राब्दी विकास लक्ष्य अनुसार नेपाललाई सन् २०१५ भित्र पूर्ण साक्षर घोषणा गर्ने तयारीमा सरकार छ। त्यसको लागि अहिले विभिन्न जिल्लामा साक्षरता अभियान चलिरहेको छ। अनौपचारिक शिक्षा केन्द्रका  उपनिर्देशक मिश्रले १५ देखि ६० वर्ष उमेर समुहकालाई केन्द्रित गरेपनि १५ भन्दा कम र ६० भन्दा बढी उमेरका पनि अभियानमा संलग्न भएको बताए। 

उनका अनुसार शिक्षाको महत्व बुझेको, विभिन्न ठाउँमा कामका बेला हुने अलमल र सिकाई लगावका कारण उनीहरु अभियानमा संलग्न भएका हुन्। तीन महिनासम्म चल्ने अभियानको क्रममा जिल्लामा रहेका १५ वर्षदेखि ६० वर्ष उमेर समुहकालाई नाम, थर तथा सामान्य अक्षर र हिसाब गर्न सिकाउने काम भैरहेको उनले बताए। पर्सा, धनुषा र रौतहटमा अझैसम्म पनि साक्षरता अभियान सुरु भएको छैन।
