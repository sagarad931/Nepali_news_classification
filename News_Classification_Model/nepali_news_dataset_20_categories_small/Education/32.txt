
﻿त्रिभुवन विश्वविद्यालयले चिकित्साशास्त्र अध्ययन संस्थान आईओएमलाई छलेर उपत्यकाभित्रका प्रस्तावित मेडिकल कलेजहरूलाई सोझै सम्बन्धन दिने तयारी गरेको खुलासा भएको छ। त्यसका लागि त्रिविका उपकुलपति हीराबहादुर महर्जनद्वारा गठित टोलीले स्थलगत निरीक्षण गरी प्रस्तावित मेडिकल कलेजहरू सम्बन्धन दिन योग्य भएको शंकास्पद प्रतिवेदनसमेत बुझाइसकेको हो। आईओएमले असहयोग गरेको भन्दै त्रिवि आफैंले सम्बन्धनका लागि सार्वजनिक प्रस्ताव मागेर निरीक्षण टोली खटाएको थियो। मापदण्ड र पूर्वाधारमा त्रुटि देख्दादेख्दै निरीक्षण टोलीले सबैलाई सम्बन्धन दिन सिफारिस गरेको गरेकोकान्तिपुर दैनिकमा खबर छ। 

त्रिविले २०७० असोजमै सम्बन्धन दिनका लागि सार्वजनिक सूचना आहवान गरेको थियो। आईओएम स्रोतका अनुसार डा. करविरनाथ योगी नेतृत्वको टोलीले काठमाडौं नेसनल मेडिकल कलेज, केके ओलीको टोलीले मनमोहन मेमोरियल मेडिकल कलेज, शशि शर्माको टोलीले पिपुल्स र डीएन साह नेतृत्वको टोलीले नेपाल प्रहरीको प्रस्तावित मेडिकल कलेजको अनुगमन गरेका थिए। विवादका कारण प्रहरी मेडिकल कलेजको प्रतिवेदन पेस नभए पनि अन्यका हकमा निरीक्षण टोलीले प्रतिवेदन बुझाएका थिए।
