
﻿स्वीकृत पाठ्यक्रम र पाठ्य पुस्तक बेगर प्राविधिक विषय तर्फ कक्षा नौं र दशमा अध्यापन भईरहेको तथ्य खुलासा भएको छ । पठन पाठन सुरु भएको एकवर्ष पछि बल्ल पाठ्यक्रम स्वीकृत गराउने तरखर गरिएको छ भने पाठ्य पुस्तकको अझै अत्तो पत्तो छैन । शिक्षा विभागले गतवर्षबाट पचहत्तर वाटै जिल्लामा उनन्सय वाटा सामुदायिक विद्यालयमा प्रविधिक विषयको पठन पाठन सुरु गरेको थियो । गत वर्ष कक्षा नौमा भर्ना भएका चार हजार दुई सया विद्यार्थी अहिले कक्षा दशमा पुगेका छन् र उनीहरु यस वर्षको एस.एल.सी. परीक्षामा सम्मिलित हुन पाउने भएका छन् । यस वर्ष फेरी कक्षा नौमा उतिकै संख्यामा नयाँ विद्यार्थी भर्ना भई अध्यापन गरिरहेका छन । शिक्षाविद प्रध्यापक डा. मनप्रसाद वाग्लेले स्वीकृत पाठ्यक्रमको आधारमा मात्र पठन पाठन गर्ने विश्वव्यापी अभ्यास रहेको बताउनु हुदै भन्नु भयो पहिले पाठ्यक्रम स्वीकृत गर्नु पर्छ र सोही आधारमा अध्यपन गर्नु पर्दछ । पाठ्यक्रम र पाठ्य पुस्तकको निधो नहुदै अध्यापन गर्नुले विद्यार्थी माथि सिधै खेलवाड गर्न खोजिएको प्रष्ट पार्नु भयो ।
