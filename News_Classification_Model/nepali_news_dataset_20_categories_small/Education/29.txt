
﻿विद्यालय व्यवस्थापन समिति गठनका विषयमा दलहरुबीच कुरा नमिल्दा धनुषामा ठूलो भिडन्त भएको छ । झडपमा परी दुई जनाको मृत्यु भएको छ भने ११ जना घाइते भएका छन् ।  धनुषाको सबैला नगरपालिकाको वार्ड नं. १ मा रहेको मदन आश्रित निम्न माध्यमिक विद्यालयको व्यवस्थापन समिति गठनका बारेमा यो विवाद भएको हो । झडपको क्रममा गम्भीर घाइते भएका स्थानीय ४५ वर्षीय रामसेवक राउत गडेरीको उपचारका लागि काठमाडौं लग्दालग्दै बाटोमा मृत्यु भएको हो । त्यसैगरी अर्का ४२ वर्षीय रामप्रकाश यादवको पनि झडपका क्रममा मृत्यु भएको छ ।  त्यसैगरी अर्का घाइते रामसागर साहको अवस्था पनि गम्भीर रहेको बताइएको छ ।  झडपमा नेकपा एमालेका एक केन्द्रीय सदस्यको मुख्य हात रहेको माओवादीले आरोप लगाएको छ । नेकपा (माओवादी) मातृका यादवको समूह र नेकपा एमालेको समूह बीच आइतबार राती पनि झडप भएको थियो । सोही झडप बढ्दै गएपछि आज दुई जनाको मृत्यु हुनेगरी झडप बढेको हो । ती दुबै समूहमा कांग्रेस, एमाओवादी र मातृका माओवादीका केही कार्यकर्ताहरु बाँडिएको बताइएको छ । दुबै समूहका एक एक पक्षले एकातिर अडान लिएपछि झडप बढेको बताइएको छ ।  आइतबार विद्यालयको व्यवस्थापन समितिको बैठक बोलाइएको थियो । सोही बैठकमा विद्यालय व्यवस्थापन समितिको छनौट गर्ने प्रस्ताव गरिएको थियो । उक्त प्रस्तावमा सर्वसम्मतीले निर्णय गर्ने स्थिति नबनेपछि आगामी चैत २५ गते निर्वाचन गर्ने र निर्वाचनको प्रक्रियाबाट व्यवस्थापन समिति गठन गर्ने सहमति पनि भएको थियो ।  विद्यालयको बैठकपछि कांग्रेस, एमाओवादी, माओवादी र एमालेको एउटा पक्ष स्थानीय रामदेव ठाकुरको घरमा जम्मा भई सम्भावित उम्मेदवारका बारेमा छलफलमा बसेका बेला नेकपा एमालेका केन्द्रीय सदस्य योगनारायण यादवको नेतृत्वमा आएको एक समूहले उनीहरुमाथि आक्रमण गरेको र त्यहीबाट झडप भएको स्थानीयले बताएका छन् । नेकपा एमालेभित्र पनि दुई समूह विभाजन भएपछि झडपले झन उग्र रुप लिएको थियो । नेकपा एमालेका गाउँ कमिटि अध्यक्ष तथा पूर्व गाविस अध्यक्ष रामवली साहले योगनारायणकै कारण झडप बढेको दावी गरेका छन् । उनले योगनारायण नै झडपमा सहभागी भएकाले उनीमाथि कारवाही गर्नुपर्ने माग उनले गरेका छन् ।  बैठकमा बसिरहेका अरु दलका नेता कार्यकर्तालाई योगनारायणले अन्धाधुन्ध लाठी र भाटाले हान्न थालेपछि भागाभाग भएको र झडप सुरु भएको प्रहरीले जनाएको छ । सोही क्रममा रामसेवक राउत अंगभंग भएका थिए । अंगभंग हुने गरी घाइते बनाइएका राउतको उपचारका लागि काठमाडौं लिँदै गर्दा मृत्यु भएको हो ।  झडपमा परी नेकपा (माओवादी)का संयोजक मातृका यादवका भाई काशिराम यादव पनि घाइते भएका छन् । तयसैगरी घाइते हुनेहरुमा प्रदीप यादव, रामवली साह, श्यामकिशोर साह, परशुराम साह, लखिचन्द साह, रामसागर साह, वीरेन्द्रकुमार साह, रामचन्द्र साह, दिनेश साह र रामदेव ठाकुर रहेका छन् । उनीहरुमध्ये रामसागर, कारीराम र परशुरामलाई उपचारका लागि काठमाडौं पठाइएको छ भने बाँकीलाई स्थानीय अस्तापलमै उपचार भइरहेको बताइएको छ ।    आइतबार साँझ झडपको क्रममा घाइते भएकाहरु उपचार गराउन सबैतिर निस्केपछि तत्काल माहोल शान्त देखिएपनि राति करिब एक बजेको समयमा फेरि रामप्रकाश यादवलाई गोली हानी हत्या गरिएको स्थानीयले जनाए। गोली हानेर हत्या गरी यादवलाई साँझ झडप भएकै स्थान नजिक बालुवामा छोपेर राखिएको अवस्थामा सोमबार बिहान शव फेला परेको उनीहरुको भनाइ छ । यसैबीच घटनाको अध्ययन गर्न सदरमुकामबाट जिल्ला प्रहरी कार्यालयका प्रमुख एसपी गणेशबहादुर थापा सहितको टोली घटनास्थलमा पुगेको छ । 
