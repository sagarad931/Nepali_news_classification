
﻿विद्यार्थी भिसामा अमेरिका पठाइदिने भन्दै १५ जना विद्यार्थीबाट एक करोड ८० लाख रुपैयाँ भन्दा धेरै ठगी गर्ने सुजन न्यौपानेलाईप्रहरीले पक्राउ गरेको छ । चितवनको भतरपुर उपमहानगरपालिका ११ का २६ वर्षका उनी  काठमाडौंको केशरमहलबाट मंगलबार पक्राउ गरिएको महानगरीय अपराध अनुसन्धान महाशाखा हनुमानढोकाले बुधबार जानकारी दिएको छ ।

चितवनमा भिसा अब्रोड एजुकेशन कन्सल्टेन्सी सञ्चालन गर्दै आएका न्यौपानेले १५ जना विद्यार्थीलाई अमेरिका पढ्न पठाउने भन्दै प्रत्यक विद्यार्थीबाट झण्डै १२ लाखका दरले ठगी गरेको आरोपमा न्यौपनेलाई पक्राउ गरिएको महाशाखाले जनाएको छ । न्यौपानेले ती विद्यार्थीलाई सेन्ट लुसिया पठाएको र उनीहरु त्यहाँबाट गएको १०/१२ दिनमै नेपाल फर्किएको प्रहरीले जनाएको छ ।

सेन्ट लुसियाको ल्यामबर्डस एकेडेमीमा अध्ययनका लागि गएका सबै विद्यार्थीलाई एक वर्षपछि अमेरिका पठाउने भन्दै न्यौपानेले ठगी गरेको पीडित विद्यार्थीले आरोप लगाएको छन् । सेन्ट लुसिया पुग्दा कलेज बन्द रहेकाले न्यौपानेले पठाएका विद्यार्थी दुई हप्ता नबित्दै नेपाल फर्किएका थिए ।न्यौपानेलाई थप अनुसन्धान गरी आवश्यक कारबाहीका लागि जिल्ला प्रहरी कार्यालय चिवन पठाइएको महाशाखाले जनाएको छ ।

 
