
﻿भक्तपुर, २६ फागुन - उच्चमाध्यमिक शिक्षा परिषद्ले कक्षा ११ र १२ मा अध्ययनरत दृिष्टविहीन, श्रवणशक्ति नभएका बहिरा तथा अपाङ्गता भएका विद्यार्थीलाई छात्रवृत्ति दिने भएको छ।
परिषद्बाट सम्बन्धन प्राप्त उच्चमाध्यमिक विद्यालय एवम् कलेजमा अध्ययनरत विद्यार्थीलाई छात्रवृत्ति दिन लागेको हो। परिषद्का अनुसार विद्यार्थीले आवश्यक कागजपत्र चैत १० भित्र आफूले अध्ययन गरेको उच्चमाध्यमिक विद्यालय एवम् क्याम्पसमार्फत परिषद्का सम्बन्धित कार्यालयमा पेस गर्न भनिएको छ। परिषद्को कार्यालय विराटनगर, जनकपुर, हेटौडा, काठमाडौँ, पोखरा, बुटवल, नेपालगन्ज र धनगढीमा आवेदन पेस गर्न सकिन्छ। 

आवेदन दिँदा एसएलसीको मार्कसिट, चारित्रिक प्रमाणपत्र, अपाङ्गताको प्रमाणपत्र, नेपाली नागरिकताको प्रतिलिपि, विद्यार्थी नियमित अध्ययनरत रहेको र अन्य स्वदेश तथा विदेश कुनै पनि निकायबाट छात्रवृत्ति प्राप्त गरेको छैन भन्ने सम्बन्धित विद्यालय-क्याम्पसको सिफारिस पेस गर्नुपर्ने जनाएको छ। 
