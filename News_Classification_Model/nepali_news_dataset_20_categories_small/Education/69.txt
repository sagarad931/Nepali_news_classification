
﻿ पोखराको मणिपाल शिक्षण अस्पतालमा एक चिकित्सकको छतबाट खसेर ज्यान गएको छ । एमबिबिएस सकेर इन्टर्नसिप गरिरहेका महोत्तरी ढिरापुरका २५ वर्षिय अनिमेस ठाकुरको शनिबार राती पौने १० बजे होस्टलको छतबाट खस्दा ज्यान गएको हो । मृतक अनिमेश स्वास्थ्य मन्त्रालय अनुगमन महाशाखा प्रमुख डा. गरिबदास ठाकुरका छोरा हुनुहुन्छ ।

मणिपालमै अध्ययनरत प्रेमिकासँग दुई दिनअघि मनमुटाव भएको र राती प्रेमिकाको डेरामा गएका ठाकुरको रेलिङमा झुन्डिँदा तल खसेर ज्यान गएको हुनसक्ने जिल्ला प्रहरी कार्यालय कास्कीका प्रहरी प्रमुख हरिबहादुर पालले बताउनुभयो ।

ठाकुरसँगै इन्टर्नसिप गरिरहेका सहकर्मी चिकित्सकहरु र उनका बुबाले भने अनिमेशको हत्या गरिएको आरोप लगाएका छन् । प्रेमिकासँग विवाद भइरहेका समयमा कसैले धकेलेको हुनसक्ने उनीहरुको भनाई छ । तर अनिमेशको हत्या गरिएको कुनै प्रमाण नभेटिएको र घटनाको प्रकृति पनि त्यस्तो नदेखिएको भएपनि अहिले अनुसन्धान चलिरहेकाले केहि भन्न नसकिने प्रहरी प्रमुख पालले बताउनुभएको छ ।

अनिमेशका बुबा डा. गरिबदास ठाकुरले आफ्नो छोराको कसैले हत्या गरेको हुनसक्ने भन्दै जिल्ला प्रहरी कार्यालय कास्कीमा जाहेरी दिनुभएको छ । उहाँले घटनाको सत्यतथ्य पत्ता लगाएर दोषीमाथि कार्वाहीको माग गर्दै जाहेरी दिनुभएको हो । जाहेरीमा व्यक्ति किटानी भने गरिएको छैन ।

 
