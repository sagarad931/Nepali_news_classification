
﻿भक्तपुर, २५ फागुन - प्राविधिक शिक्षा तथा व्यावसायिक तालिम परिषद् सिटिइभिटीले यस वर्षदेखि कर्णालीका दलित एवम् देशभरका चेपाङलाई नि:शुल्क प्राविधिक शिक्षा दिने भएको छ।

विगतमा तराईका विपन्न र पिछडिएका छात्रछात्रालाई छात्रवृत्तिमार्फत नि:शुल्क पढाउँदै आएको सिटिइभिटीले यसवर्षदेखि कर्णाली अञ्चलका एसएलसी पास गरेका दलित, देशभरका चेपाङ र लोपोन्मुख जातिका छात्र छात्रालाई छात्रवृत्ति प्रदान गरेर नि:शुल्क प्राविधिक शिक्षा दिने व्यवस्था गरेको सिटिइभिटीका सदस्य सचिव डा रामहरी लामिछानेले जानकारी दिए। 

सरकारको नीतिअनुसार सिटिइभिटीले तराईका नवलपरासी र कञ्चनपुर जिल्लाका दलित एवम् विपन्न मुसलमान छात्रालाईसमेत नि:शुल्क प्राविधिक शिक्षा विशेष छात्रवृत्ति कार्यक्रम थप गरेको छ। विशेष छात्रवृत्तिमा अध्ययन गर्ने अवसर पाउनेले नर्सिङ, सामान्य चिकित्सा, सिभिल इन्जिनियरिङ विषयमा अध्ययन गर्न पाउने छन्।

उनका अनुसार गत वर्ष करिब ८०० जनालाई छात्रवृत्ति दिएकामा यस वर्ष थप ४०० जनालाई छात्रवृत्ति दिएर नि:शुल्क प्राविधिक शिक्षा दिइने बताइएको छ। पिछडिएका वर्ग र समुदायका जनताको पहुँच विस्तार एवम् वृद्धि गर्न दलित र मुस्लिम समुदायका बालबालिकाका लागि परिषद्ले आथिर्क वर्ष ०६६/०६७ देखि विशेष कार्यक्रम सुरु गरेको हो। 

 
