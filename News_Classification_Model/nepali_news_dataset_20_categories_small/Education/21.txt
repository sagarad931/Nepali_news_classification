
﻿संसदको कृषि तथा जलस्रोत समितिका अनुसार सरासर अघि बढाइने भनिएका कतिपय जलविद्युत आयोजनाहरुको निर्माण गर्ने विषय र निर्माणको प्रकृतिको बारेमा उर्जा मन्त्री र उर्जा सचिवका विचमा मतभेद रहेको पाइएको छ। सरकारले नै सर्वाधिक महत्वको आयोजना भन्ने गरेका पश्चिमसेती, नलसिंङगाढ, बुढीगण्डकी र इन्द्रावति जलविद्युत आयोजनाका काम अघि बढेको नदेखिएको हो।ति आयोजनाहरुको निर्माणका सम्वन्धमा सबै दलहरु एक भएको बेला पनि काम अघि बढन नसक्नुलाई समितिले दु:खद भनेको छ। उर्जा मन्त्रालयले कृषि तथा जलस्रोत समितिमा बुझाएको प्रगति प्रतिवेदनमा निर्माणका सम्वन्धमा न्युनतम पनि काम नभएको पाइएको समितिका सभापति गगन थापाले बताए।

कामलाई अगाडी बढाउनुको साटो पश्चिमसेती र ईन्द्रावती आयोजना बनाउने कि नबनाउने भन्ने दोधारमै सरकार भेटिएको उनले बताए। एउटा छुट्टै समिति बनाएर निर्माण कार्य शुरु गर्ने भनिएको बुढीगण्डकी र नलसिंङगाढ आयोजनालाई कसरी अघि बढाउने भन्ने बारेमा समेत मन्त्री र सचिवकाबीचमा फरक फरक मत पाइएको सभापति थापाको भनाइ छ। ती चारवटै जलविद्युत आयोजना कसरी निर्माण गर्ने भन्ने विषयमा मन्त्रालय नै अन्यौलमा रहेको उनले बताए। & बनाउने सर्वोच्च निकाय मन्त्रालयको मन्त्री र सचिव आफै आयोजना कसरी बनाउने, यसको ढाँचा के हुने भन्ने सन्दर्भमा समेत संसद जस्तो जिम्मेवार ठाँउमा आएर हामी यसरी गर्छौ भनेर प्रष्ट धारणा राख्ने अवस्थामा त हुनहुन्न भने त्यसबाट कुनै विश्वास गर्ने आधार त देखिदै-देखिदैन।&  ति सबै आयोजनाबाट २५ सय मेगावाट भन्दा बढी विद्युत उत्पादन हुने बताइएको छ।

विगतमा एउटा राजनीतिक दलले निर्माण गर्न खोज्दा अर्को दलले विरोध गर्ने गरेका थिए। तर हाल सबै दलहरु यी आयोजनाहरुको निर्माणका लागी एकैठाँउमा भएका बेला निर्माण गर्न नसके पछि पछुताउनु पर्ने समितिको भनाइ छ। देशमा जलविद्युतको निर्माणको कामले गति लिएको बताउने गरेका प्रधानमन्त्री सुशील कोईराललाई समेत बोलाएर यी आयोजनाका विषयमा छलफल गर्ने तयारी भैरहेको कृषि तथा जलस्रोत समितिले बताएको छ।
