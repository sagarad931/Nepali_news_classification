दिननाथ बराल
पोखरा, २० पुस : पोखराको फेवा विकास बैंकमा उत्पन्न भएकोे बिवाद अन्त्य हुने संकेत देखिएको छ । फेवा विकास बैंकको हालै सम्पन्न सेयर सदस्यहरुको बृहत भेला र लगत्तै बसेको संचालक तथा सेयरधनीहरुको बैठकले बिवाद टुंगाउने गरी साधारणसभा वोलाउने सहमति भएको छ ।
बरिष्ठ अधिवक्ता कृष्णबहादुर थापा संयोजक रहेको सो समितिले लगानी कर्ताहरुको सुझावलाई मध्यनजर राख्दै तत्काल मर्जरमा जानुभन्दा पनि फागुन मसान्तभित्र साधारण सभा गर्ने सर्वसम्मत सहमति गरेको हो । साधारणसभाले दिने म्याण्डेट अनुसार बैंकका गतिविधि अगाडि बढाउन बैंकका सबै संचालकहरु तयार भएपछि बिवादले निकास पाउने संकेत देखिएको हो । यसका लागि माघ मसान्त भित्र नेपाल राष्ट्र बैंकबाट स्वीकृति लिने प्रक्रिया अगाडि बढाइएको बरिष्ठ अधिवक्ता थापाले बताए ।
साधारण सभाबाट नयाँ संचालक समिति गठन हुने र त्यही समितिले बैंकलाई अगाडि बढाउने उनले बताए । उनले भने “तत्काल मर्जरमा जानु भन्दा पनि साधारणसभाबाट अनुमति लिएर अगाडि बढ्ने निर्णय भएको छ ।” सो निर्णयलाई कार्यान्वयन गराउनको लागि बरिष्ठ अधिवक्ता कृष्णबहादुर थापाकै संयोजकत्वमा पाँच सदस्यीय अनुगमन समिति गठन गरिएको छ । समितिमा सुशील गौचन र दिलबहादुर गुरुङ, सेयरधनी टुवराज बास्तोला र देवीप्रसाद अर्याल रहेका छन् । अनुगमन समितिले वर्तमान संचालक समितिले यो सहमति कार्यान्वयन गरे नगरेको अनुगमन गर्दै छिटो काम गराउन निर्देशन दिनेछ ।
बैंकका अध्यक्ष जगनबहादुर गुरुङ बैंक मर्जर प्रक्रियामा असहमत देखिएपछि संचालक समितिको बैठकले उनलाई अध्यक्षबाट हटाएर रामभक्त रञ्जितलाई अध्यक्ष चुनेपछि बैंकमा बिवाद चर्केकोे थियो । सो बिवाद अदालतसम्म पुग्यो भने बिजनेस युनिभर्सल डेभलपमेण्ट बैंकसँग हुने भनिएको मर्जर प्रक्रिया समेत अन्यौलमा परेको छ । मुद्धा अदालतमा विचाराधिन नै रहेकोले हाललाई रामभक्त रञ्जितकै अध्यक्षतामा साधारणसभा गरिने र अदालतले पुनस्र्थापना गराएमा भने जगनबहादुर गुरुङलाई नै अध्यक्ष कायम गरिने सहमति समेत भएको थापाले बताए । यो सहमतिमा बैंकका सबै संचालकहरुको सहमति रहेकोले फेवाको बिवाद साम्य भएको थापाले बताई रहदा बैंकका अध्यक्ष जगनबहादुर गुरुङले हाल साधारणसभा वोलाउने बाहेक केहि निणर्य नभएको प्रतिकृया दिए । उनले भने,“मुद्धा विचाराधिन अबस्थामा छ, अव वोलाउने साधारण सभाले जे पारीत गर्छ त्यसलाई मैले मान्ने छु ।”
  फेवा विकास बैंकको बिवाद मिल्ने संकेत        