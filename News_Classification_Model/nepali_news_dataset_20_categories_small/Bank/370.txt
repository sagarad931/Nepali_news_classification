१८ असोज, काठमाडौं । प्रभु बैंक र ग्राण्ड बैंक मर्जर भई एकीकृत कारोबार सुरु गरेको आठ महिनापछि राष्ट्र बैंकले प्रभु बैंकको सेयर कारोबार खुल्ला गर्न अनुमति दियो । तर, प्रभुसँगै गाभिएको ग्राण्ड बैंकको सेयर कारोबार भने अझै रोकेको छ ।
गाभिएर एउटै भइसकेको संस्थामा पनि राष्ट्र बैंकले प्रभु र ग्राण्ड छुट्याएर विभेदकारी निर्णय गरेको छ । मर्जरपछि सेयर कारोबार खुलाउँदा राष्ट्र बैंकले पहिलोपटक विभेदकारी निर्णय गरेको हो ।
प्रभु बैंकले सबैको सेयर खोल्ल राष्ट्र बैंकमा आवेदन दिएको थियो । राष्ट्र बैंकले गत बिहीबार प्रभु बैंकको सेयर कारोबार खोल्न नेपाल स्टक एक्सचेत्तजलाई पत्राचार गरेको थियो । सोही पत्रका आधारमा सोमबारदेखि प्रभु बैंकको सेयर कारोबार खुलेको छ ।
सोमबार प्रभु बैंकको सेयर प्रतिकित्ता सेयरमूल्य ३६३ रुपैयाँमा खुलेको थियो । तर, कारोबार बन्द हुँदा ३९९ रुपैयाँ पुगेको छ । तर, सोही बैंकमा गाभिएको ग्राण्ड बैकको सेयरको भने कारोबार राष्ट्र बैंकले नै रोकेको छ ।
तर, तत्कालीन ग्राण्ड बैंकको खराब कर्जा असूल नभएको भन्दै राष्ट्र बैंकले ग्राण्डको सेयर रोकेको हो । सो कर्जा असूल भएपछि कारोबार खुलाउने राष्ट्र बैंकले जनाएको छ ।
गाभिएर एउटै संस्था भइसकेको प्रभु बैंकमा प्रभु र ग्राण्ड भनेर राष्ट्र बैंकले विभेद गरेको सेयर लगानीकर्ताहरुले गुनासो गरेका छन् ।
‘गाभिइसकेको संस्थामा फलानो समूहको सेयर खोल्नु तर फलानो समूहको सेयर नखोल्नु भन्न मिल्छ ?’ तत्कालीन ग्राण्ड बैंकका एक सेयरधनीले अनलाइनखबरसँग भने, ‘गर्भनरसा’ब राष्ट्र बैंकको यस्तो निर्णयले कसलाई फाइदा गर्छ ?’
नियामक निकायले नै यस्तो विभेदकारी निर्णय गर्दा सेयर लगानीकर्ताहरु मारमा परेको उनको भनाइ छ ।
‘तत्कालीन ग्राण्डका सञ्चालकहरुले गल्ती गरेका थिए तर राष्ट्र बैंकको निर्णयले त्यसको सजाय साधारण सेयरधनीलाई दिएको छ,’ उनले भने, ‘यो कदापि न्यायपूर्ण हुन सक्दैन ।’
गत माघ २९ गते प्रभु बैंकले ग्राण्डलाई गाभेर एकीकृत कारोबार गरेको थियो । मर्जरपछि प्रभुको चुक्ता पुँजी ५ अर्ब ८८ करोड रुपैयाँ छ । जसमा ३ अर्ब २० करोड प्रभुको, २ अर्ब ग्राण्डको हो । बाँकी रहेको पुँजी मर्जरपछि हकप्रद सेयर वितरण गरि बढाइएको हो ।
प्रभु बैंकले गाभ्नुअघि ग्राण्डको २ अर्ब ३६ करोड रुपैयाँ खराब कर्जा थियो । तर, आठ महिनाको अवधिमा करिब ३५ करोड रुपैयाँ खराब कर्जा उठिसकेको र अब २ अर्ब २ करोड रुपैयाँमात्रै उठ्न बाँकी रहेको प्रभु बैंकले जनाएको छ ।
राष्ट्र बैंकको यो निर्णयसँगै अब समस्यामा परेका बैंक तथा वित्तीय संस्थाहरुलाई मर्जर वा एक्वायरमा गर्न कुनैपनि राम्रा संस्थाहरु अग्रसर नहुने बैंकरहरु बताउँछन् ।
‘१२ वटा संस्थालाई त राष्ट्र बैंकले नै समस्याग्रस्त घोषणा गरिसकेको छ,’ एक बैंकरले प्रश्न गरे, ‘प्रभुमा गाभिएका ग्राण्ड बैंकको सेयर कारोबार खोल्न नदिने राष्ट्र बैंकको यो निर्णयसँगै अब समस्याग्रस्त संस्थालाई कस्ले मर्जर वा एक्वायर गर्छ ?’
तर, राष्ट्र बैंकका सिनियर डेपुटी गभर्नर चिन्तामणि सिवाकोटी भने आफूलाई यो विषय जानकारी नभएको बताउँछन् ।
‘मर्जरको सम्झौता हुँदाखेरी नै खराब कर्जाको उठेपछि मात्रै सेयर कारोबार खोल्ने भन्ने क्लज पनि राष्ट्र बैंकले राखेको रहेछ, त्यसैलाई आधार बनाएर ग्राण्डको सेयर कारोबार रोकिएको हुनुपर्छ,’ शिवाकोटीले अनलाइनखबरसँग भने ।
गाभिएसकेको संस्थामा रहेको कुनै एक समूहको सेयर खोल्ने र अर्को समूहको सेयर कारोबार रोक्का राख्न मिल्छ ? भन्ने अनलाइनखबरको प्रश्नमा प्रश्नमा शिवाकोटीले यस्तो ववाफ दिए, -‘त्यसबेला म राष्ट्र बैंकको सञ्चालक समितिमा थिइँन । जसले त्यस्तो निर्णय गर्नुभएको थियो । उसैलाई सोध्नुहोस् ।’