१५ कात्तिक, काठमाडौं । चालु आव २०७४/७५ को पहिलो त्रैमाशमा एनआइसी एशिया बैंकको नाफा करिब ६.७५ प्रतिशतले वृद्धि भएको छ । बैंकको नाफा २७ करोड ८६ लाख पुगेको छ । गत आवको बैंकले पहिलो त्रैमाशमा २६ करोड १० लाख रुपैयाँ नाफा आर्जन गरेको थियो । बैंकको सञ्चालन नाफा ९.५१ प्रतिशतले बढेर ३५ करोड ७१ लाख रुपैयाँ पुगेको छ । बैंकको खुद व्याज आम्दानी भने ६.५७ प्रतिशतले बढेको छ । यो रकम ५९ करोड रुपैयाँ पुगेको छ । त्यस्तै, बैंकले फि, कमिसन, अन्य आम्दानी र विदेशी मुद्राको विनिमयबाट करिब ३० करोड रुपैयाँ आर्जन गरेको छ । यो रकममा करिब ६१ प्रतिशतको वृद्धि हो । बैंकको निक्षेप ४३ प्रतिशतले बढेर १ खर्ब ३ अर्ब रुपैयाँ पुगेको छ भने कर्जा ४२ प्रतिशतले वृद्धि भएर ८६ अर्ब पुगेको छ । बैंकको निक्षेपको तुलनामा कर्जाको अनुपात ८३ प्रतिशत देखिन्छ । तर प्राथमिक पूँजी सहितको निक्षेपको आधारमा भने कर्जाको अनुपात ७७.५८ प्रतिशत रहेको बैंकको वित्तीय विवरणमा उल्लेख छ । बैंकको कुल कर्जा लगानीमा ४९ प्रतिशत लगानी रियल इस्टेट, सेयर कर्जा र ओभरड्राफ्ट कर्जा रहेको छ । यी क्षेत्रमा ४२ अर्ब ४१ करोड रुपैयाँको लगानी भएको छ । सेयर कर्जामा आक्रामक देखिदै आएको बैंकले यसपटक यो कर्जा प्रवाह कम गरेको छ । बैंकले सम्भावित नोक्सान वापतको व्यवस्थामा १८ करोड १४ लाख रुपैयाँ राखेको छ । बैंकको खराब कर्जाको अनुपात ०.२९ प्रतिशत रहको छ भने करिब ४३८ प्रतिशत प्रोभिजनिङ गरेको उल्लेख छ । बैंकको सेयरमा प्रतिफल १३ प्रतिशतबाट घटेर १० प्रतिशत भएको छ । बैंकको चुक्ता पूँजी करिब २ अर्ब २० करोडले बढेपछि सेयरमा प्रतिफल घटेको हो । बैंकको चुक्ता पूँजी ८ अर्ब ३ करोड पुगेको छ भने सञ्चिती २ अर्ब ३६ करोड रुपैयाँ रहेको छ । बैंकको प्रतिसेयर आम्दानी करिब १८ रुपैयाँबाट घटेर १३.५१ रुपैयाँ , मूल्य आम्दानी अनुपात २७ गुणा र प्रतिसेयर नेटवर्थ १ सय २२ रुपैयाँ रहेको छ ।
