७ कात्तिक, काठमाडौं । चालु आव २०७४/७५ को पहिलो त्रैमाशमा सिटिजन्स बैंकको नाफा र सेयरमा प्रतिफल दुवै घटेको छ । बैंकको नाफा ७.५४ प्रतिशतले घटेर ३१ करोडमा सिमित भएको छ । गत आवको बैंकले पहिलो त्रैमाशमा ३४ करोड रुपैयाँ नाफा आर्जन गरेको थियो । बैंकको सञ्चालन नाफा भने २० प्रतिशतले बढेर ४२ करोड रुपैयाँ पुगेको छ । तर, गत आव राइट ब्याक रकम उच्च रहेको बैंकको चालु आवमा यो रकम घटेपछि नाफा पनि कम भएको हो । गत आवमा बैंकले ४४ करोड रुपैयाँ राइट ब्याक गरेकोमा यसपटक यो रकम ७ करोडमा सिमित भएको छ । बैंकको खुद व्याज आम्दानी भने १० प्रतिशतले मात्र बढेको छ । यो रकम ४८ करोड १४ लाख रुपैयाँ पुगेको छ । त्यस्तै, बैंकले फि, कमिसन, अन्य आम्दानी र विदेशी मुद्राको विनिमयबाट २१ करोड रुपैयाँ आर्जन गरेको छ । यो रकममा २२.५५ प्रतिशतको वृद्धि हो । बैंकको निक्षेप ८ प्रतिशतले बढेर ५४ अर्ब ६३ करोड रुपैयाँ पुगेको छ भने कर्जा १४ प्रतिशतले वृद्धि भएर ५० अर्ब पुगेको छ । बैंकको निक्षेपको तुलनामा कर्जाको अनुपात ९१ प्रतिशत देखिन्छ । तर प्राथमिक पूँजी सहितको निक्षेपको आधारमा भने कर्जाको अनुपात ७६ प्रतिशत रहेको बैंकको वित्तीय विवरणमा उल्लेख छ । बैंकको कुल कर्जा लगानीमा ४३ प्रतिशत लगानी रियल इस्टेट, सेयर कर्जा र ओभरड्राफ्ट कर्जा रहेको छ । यी क्षेत्रमा २१ अर्ब ५५ करोड रुपैयाँको लगानी भएको छ । बैंकले सम्भावित नोक्सान वापतको व्यवस्थामा ५ करोड ४७ लाख रुपैयाँ राखेको छ । बैंकको खराब कर्जाको अनुपात १.९९ प्रतिशत रहको छ भने १ सय ३५ प्रतिशत प्रोभिजनिङ गरेको उल्लेख छ । बैंकको सेयरमा प्रतिफल २१.९९ प्रतिशतबाट घटेर १३.३२ प्रतिशत भएको छ । बैंकको चुक्ता पूँजी ३ अर्बले बढेपछि सेयरमा प्रतिफल घटेको हो । बैंकको चुक्ता पूँजी ८ अर्ब २ करोड रहेको छ भने सञ्चिती १ अर्ब ६८ करोड रुपैयाँ रहेको छ । बैंकको प्रतिसेयर आम्दानी १५.९० रुपैयाँ , मूल्य आम्दानी अनुपात १९.३१ गुणा र प्रतिसेयर नेटवर्थ १ सय २१ रुपैयाँ रहेको छ ।
