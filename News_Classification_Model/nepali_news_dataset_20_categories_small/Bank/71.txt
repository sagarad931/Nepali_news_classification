सुब्बा कार्की
रौतहट, ५ पुस : तराई/मधेसमा आन्दोलन चलिरहेको मौका छोपेर बस मालिकहरुले बिमाको रकम लिनका लागि आफैले बसमा आगजनी गर्न थालेका छन् ।
आइतवार विहानै रौतहटको चन्द्रपुर ८ मंगलपुर स्थित पूर्वपश्चिम राजमार्गमा  एक यात्रुबाहक बसमा बसका कर्मचारी आफैले आगजनी गरेर फरार भएको प्रहरीले जनाएको छ । बसमा आगजनी भएपछि प्रहरीले अनुसन्धान अगाडी बढाएको छ ।
काठमाडौंबाट झापा जादै गरेको ना ४ ख ५१० नम्वरको मितेरी यातायातको बस बन्दको समयमा इन्धन बोक्न प्रयोग हुदै आएको बुझिएको इलाका प्रहरी कार्यालय चन्द्रनिगाहपुरका प्रहरी नायव उपरिक्षक मनोज कुमार यादवले बताए ।
काठमाडौं इन्धन पुर्याएर खाली फर्किएको बसमा बिहान करिव ४ बजे आगजनी भएको थियो । आगजनी बाट बस पुर्णरुपमा क्षती भएको छ । मंगलपुर गाउ नजिकै आगजनी हुँदा समेत बसका कर्मचारीले स्थानियबासी तथा नजिकै रहेको प्रहरीलाइ खवर नगर्नुले घटना शकास्पद रहेको इलाका प्रहरी कार्यालय चन्द्रनिगाहपुरले  जनाएको छ । बसका चालक र कन्टेक्टर बसमा आगजनी भएपछि सम्पर्कमा छैनन् ।  मितेरी यातायात प्रालिका एकजना मालिक शेखर गुरागाइले बसमा आगजनी भएको खवर पाएको र कर्मचारीहरु सम्पर्कमा नआएको टेलीफोनमा जानकारी दिएका छन् ।
फरार रहेका बसका चालक र कन्टेक्टरको प्रहरीले खोजी गरीरहेको छ । इलाका प्रहरी कार्यालय चन्द्रनिगाहपुरका डिएसपी मनोज कुमार यादवले बसमा आन्दोलनकारीले नभइ बसका कर्मचारीले नै आगजनी गरेर फरार भएको प्रारम्भिक अनुशन्धानबाट खुलेको जानकारी दिए ।
  बिमाको लोभमा बस जलाइयो        