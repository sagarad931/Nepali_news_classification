१४ कात्तिक काठमाडौ । जनता बैंक नेपालले त्रिबेणी बिकास बैंकलाई गाभ्ने भएको छ । मर्जरसम्बन्धी सैद्दान्तिक सहमतिपत्रमा दुबै बैंकका अधिकारीहरुले हस्ताक्षण गरेका छन् ।
मर्जपछि पनि बैंकको नाम र लोगो जनता बैंक नेपालकै हुने सम्झौतापत्रमा उल्लेख छ । सञ्चालक समितिमा त्रिबेणी विकास बैंकबाट २ जना प्रतिनिधि हुनेछन् । उच्च व्यवस्थापन समिति जनता बैंकको नै रहने छ ।
सम्झौतापत्रअनुसार दुई बैंकबीचको सेयर आदानप्रदान अनुपात (स्वाप रेसियो) स्वाप रेसियो १ बराबर १ हुनेछ । मर्जपछि बैंकको चुक्ता पुँजी ५ अर्ब ५० करोड रुपैयाँ पुग्ने छ । हाल बैंकको चुक्ता पुँजी २ अर्ब ६ करोड रुपैयाँ छ ।
बैंकले आगामी मंसिरदेखि १ अर्ब ३ करोड रुपैयाँको हकप्रद सेयर निष्काशन गर्दै छ । गत वर्षको नाफाबाट बैंकले २० प्रतिशत बोनस सेयर दिँदा ४१ करोड रुपैयाँ पुँजी थपिने छ ।
जनता बैंकसँग मर्ज हुँदा त्रिबेणी विकास बैंकको चुक्ता पुँजी १ अर्ब ३७ करोड रुपैयाँ हुनेछ । हाल बैंकको चुक्ता पुँजी ८२ करोड रुपैयाँ छ । यस बैंकले पनि चुक्ता पूँजीमा ५० प्रतिशत अर्थाक ४१ करोड रुपैयाँको हकप्रद जारी गर्न प्रक्रिया अघि बढाएको छ । त्यसैगरी, बैंकले १५ करोड रुपैयाँ बराबरको बोनस दिने निर्णय गरिसकेको छ ।
यी दुबई संस्थाबीचको मर्जर सम्पन्न भइसकेपछि बैंकले अर्को विकास बैंक एक्वायर गर्ने जनाएको छ ।
नियामक नेपाल राष्ट्र बैंकले ०७४ असार मसान्तसम्ममा वाणिज्य बैंकहरुको न्यूनतम चुक्ता पुँजी ८ अर्ब रुपैयाँ हुनैपर्ने व्यवस्था गरेको छ । जसले बैंकहरुलाई चुक्ता पुँजी बढाउने तीब्र दबाब पारेको छ ।
यसअघि जनता बैंकको माछापुच्छ्रे बैंकसँग मर्जरको सैद्दान्तिक सहमति भएको भएपनि स्वाप रेसियोमा कुरा नमिलेपछि मर्जर प्रक्रिया अवरुद्ध भएको थियो ।