९ पुस, काठमाडौं । अधिक तरलता व्यवस्थापन गर्न निक्षेप संकलनको उपकरण प्रयोग गरिरहेको राष्ट्र बैंकले बिहीबार पनि बैंकिङ प्रणालीबाट ५ अर्ब रुपैयाँ निक्षेप उठाउने भएको छ ।
राष्ट्र बैंक चालू आर्थिक वर्षको हालसम्म २ खर्ब ९० अर्ब रुपैयाँ तरलता प्रशोचन गरिसकेको छ । राष्ट्र बैंकले हालसम्म २५ पटक निक्षेप संकलन, ३० पटक रिभर्स रिपो र ५ पटक आउटराइटसेल मार्फत राष्ट्र बैंकले उक्त रकम उठाएको हो ।
तराई आन्दोलन र भारतीय नाकाबन्दीका कारण मुलुकमा आर्थिक गतिविधि ठप्प भएपछि बैंकिङ प्रणालीमा थुपि्रएको अधिक तरलता व्यवस्थापन गर्न राष्ट्र बैंकलाई निकै कठिन परेको छ ।
राष्ट्र बैंकले बिहीबार उठाउने निक्षेप ९० दिनपछि अर्थात् आगामी चैत १० गते फिर्ता गर्ने जनाएको छ । बैंक तथा वित्तीय संस्थाहरुले दिउसो २ बजेदेखि अनलाइनमार्फत बिडिङ गर्नुपर्ने राष्ट्र बैंकले जनाएको छ । निक्षेप संकलनको बोलकबोल बहुव्याजदर प्रणालीमार्फत गरिने छ । वाणिज्य बैंक, विकास बैंक र फाइनान्स कम्पनीले मात्रै यो निक्षेप खरिद गर्न सक्नेछन् ।
गोप्य बोलकबोलमार्फत निक्षेप राख्ने संस्थाहरुले व्याजदर छनोट गर्नुपर्ने र संस्थाहरुले छनोट गरेकोमध्ये सबैभन्दा कमलाई आधार मानेर व्याजदर दिने राष्ट्र बैंकले जनाएको छ । यसअघि मंगलबार उठाएको निक्षेपको व्याजदर ०.८३ प्रतिशत कायम भएको थियो ।
बोलकबोल गरेको रकम बैंक तथा वित्तीय संस्थाहरुले अनिवार्य नगद मौज्दातमा गण्ना गर्न पाउने छैनन् । तर, तरलता अनुपातमा भने यस्तो रकम राख्न पाउने राष्ट्र बैंकले जनाएको छ ।