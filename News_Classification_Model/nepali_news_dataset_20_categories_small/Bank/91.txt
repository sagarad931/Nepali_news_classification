काठमाडौं, २५ पुस : नेपाल स्टक एक्सचेन्ज लिमिटेड (नेप्से)ले आज यहाँ आयोजना गरेको दोस्रो ‘नेप्से कर्पोरेट बुल्स रेस’मा अनलाइन सेक्युरिटिजका प्रतिनिधि कुमार घिमिरे प्रथम भएका छन् ।
नेप्सेको कार्यालय भद्रकालीबाट सुरु भई सुन्धारा, न्युरोड, जमल, कान्तिपथ, केशर महल, दरबारमार्ग, रत्नपार्क हुँदै नेप्सेमा आएर टुङ्गिएको दौडमा लिन्च सेक्युरिटिजका नवीन अधिकारी द्वितीय र श्रीहरि सेक्युरिटिजका इराजकुमार राउत तृतीय भएका छन् ।
प्रतियोगितामा प्रथम, द्वितीय र तृतीयलाई क्रमशः रु ३० हजार, रु २० हजार र रु १० हजार तथा प्रमाणपत्र यही पुस २९ गते हुने नेप्सेको २३ औँं वार्षिकोत्सवको समारोहमा प्रदान गरिने आयोजकले जानकारी दिएका छन् ।
पुँजी बजारप्रति जनचेतना जगाउने, पुँजी बजार संस्कृतिको प्रवद्र्धन गर्ने, खेलकुद विकासमा सघाउ पु¥याउने तथा संस्थागत सामाजिक दायित्वको कार्यक्रम गर्ने उद्देश्यले नेप्सेको वार्षिकोत्सवको उपलक्ष्यमा सो प्रतियोगिता आयोजना गरिएको नेप्सेले जनाएको छ ।
नेपाल धितोपत्र बोर्डका अध्यक्ष डा। रेवतबहादुर कार्की, नेप्से सञ्चालक समितिका अध्यक्ष रामजी रेग्मी र नेप्सेका प्रमुख कार्यकारी अधिकृत सीताराम थपलियाले संयुक्त रुपमा प्रतियोगिताको उद्घाटन गरेका थिए ।
नेपाल धितोपत्र बोड, नेप्से, सिडिएस एन्ड क्लियरिङ लि, धितोपत्र व्यवसायी तथा सूचीकृत कम्पनीका तर्फबाट १२० कम्पनीका ४०० भन्दा बढी प्रतिनिधि प्रतियोगितामा सहभागी थिए । रासस
  ‘नेप्से कर्पोरेट बुल्स रेस’मा घिमिरे प्रथम        