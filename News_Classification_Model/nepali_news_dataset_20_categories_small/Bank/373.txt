२ कात्तिक, काठमाडौं । व्यवस्थापिका संसदको अर्थ समितिले बैंक तथा वित्तीय संस्था सम्बन्धी कानुन संशोधन र एकीकरण गर्न बनेको विधेयक माथि अर्थमन्त्री, राष्ट्रबैंकका गर्भनर लगायतसँग छलफल गरेको छ ।
समितिले मंगलबार अर्थ मन्त्री कृष्ण बहादुर महरा, अर्थ सचिव शान्तराज सुवेदी, राष्ट्रबैंकका गर्भनर चिरञ्जीवी नेपाल लगायतसँग छलफल गरेको हो ।
छलफलमा नेपाल राष्ट्र बैकका गभर्नर चिरञ्जिवी नेपालले संवैधानिक पद धारण गरेको व्यक्ति बैंकको संचालक तथा अध्यक्ष बन्न नहुने धारणा राखे । कम्तिमा सभासद् भएका व्यक्ति सभासद् पदमा रहुन्जेल बैकको संचालक, अध्यक्ष तथा सम्बन्धित समितिमा पनि नबस्ने व्यवस्था गरिनुपर्ने तर्क उनको थियो ।
पुर्व अर्थमन्त्री रामशरण महतले नियमनकारी निकाय नेपाल राष्टबैंकलाई बलियो बनाउनुपर्ने अवधारण अनुसार नियम ल्याइएको बताए । वित्तीय क्षेत्रलाई थप चुस्त दुरुस्त र अनुसासित बनाउनका लागि पनि विधेयकमा राखिएका प्रावधानलाई यथावत राख्नुपर्ने उनको भनाइ थियो ।
बैठकमा उपस्थित अर्थमन्त्री कृष्ण बहादुर महराले वित्तीय क्षेत्रलाई चुस्त दुरुस्त र अनुसाशित बनाउन आवश्यक रहेको बताएपनि विवादित दफाका सम्बन्धमा स्पष्ट जवाफ दिएनन् । उनले संवैधानिक पद धारण गरेको व्यक्ति वित्तीय संस्थाको पदाधिकारी हुन पाउने/नपाउने, बैक संचालक पदमा नियुक्ति, समयावधि तथा योग्यता लगायत विषयमा स्पष्ट धारणा राखेनन् ।
यसअघि अर्थ समितिले पूर्व अर्थमन्त्री, पुर्व गभर्नर तथा बैकरहरुसँग छलफल गरेको थियो । छलफलमा पूर्वअर्थमन्त्री र पूर्वगभर्नरहरुले बैंक तथा वित्तीय संस्थामा एउटै व्यक्ति आजिवन अध्यक्ष पद्मा रहन पाउने व्यवस्था बैंक तथा वित्तीय संस्थाका लागि निकै घातक भएको भन्दै सो व्यवस्था कुनै पनि हालतमा हटाइनुपर्ने धारणा राखेका थिए ।
बैंकरहरुले भने प्रमुख कार्यकारी अधिकृतको कार्यकाल कुनै हालतमा तोक्न नहुने भन्दै कार्यकाल तोकेर कानून बनाउनु पश्चगामी हुने बताउदै आएका छन् । सांसदहरु उदय नेपाली जनता बैक, उमेश श्रेष्ठ प्राईम बैक, इच्छाराज तामाङ सिभिल बैक र विरेन्द्र महतो माछापुच्छ्रे बैकका संचालक समितिमा छन् ।
व्यवस्थापिका संसदको बैठकले विधेयकमा बढी विवादमा परेका विषयमा आवश्यक छलफल गरी परिमार्जन गर्न पुन अर्थ समितिमा नै पठाएपछि समितिले छलफल सुरु गरेको हो ।