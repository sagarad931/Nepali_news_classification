६ कात्तिक, काठमाडौं। एनआइसी एशिया बैंकबाट तिहारमा ह्याक गरेर स्थानान्तरण भएको रकम विदेशी बैंकहरुले सोमवारबाट फिर्ता पठाउन थालेको राष्ट्र बैंकले बताएको छ । ‘सोमवारबाट केहीले रकम फिर्ता पठाउन थालेका छन्, कति रकम ह्याक भयो भनेर भन्नु खासै आवश्यक देखिदैन,’ राष्ट्र बैंकका सहप्रवक्ता राजेन्द्र पण्डितले बताए । विदेशी बैंकले कसैलाई सारिएको रकम भुक्तानी दिइसकेको अवस्थामा भने फिर्ता ल्याउन गाह्रो हुन सक्ने राष्ट्र बैंकका अधिकारीहरु बताउछन् । ह्याकरले विदेशका ६ बैंकमा एनआइसी एशियाबाट रकम स्थानान्तरण गरेको राष्ट्र बैंकले बताएको छ । ‘तिहारमा २/३ दिन सर्भर डाउन भयो भनेर बसेका थियौं तरपछि ह्याक भएको भन्ने खबर आएको छ, आजबाट पुनः त्यो सर्भरमा काम गर्न सकिएको छ,’ बैंकका एक कर्मचारीले बताए । उनका अनुसार बैंकबाट ४० करोड हाराहारीमा रकम ह्याक भएको हो । बैंकले भने यसले सर्वसाधारण ग्राहकलाई कुनै असर नपर्ने र रकम समेत फिर्ता हुन लागेकोले बैंकलाई समेत यसले असर नपर्ने बताएका छन् । आन्तरिक भन्दापनि स्वीफ्ट प्रणालीको प्रयोग बिभिन्न देशका बैंकहरुबीच रकम स्थानान्तरणमा हुने बताइएको छ । ‘हाल २ सय देशका ११ हजार संस्थाले स्वीफ्ट प्रणालीको प्रयोग गर्छन्, यो प्रणाली त्यति कमजोर भने मानिदैन,’ राष्ट्र बैंकका प्रवक्ता पण्डितले भने । राष्ट्र बैंकले बैंक तथा वित्तयि संस्थासँग प्रणाली सर्तकता सम्बन्धमा सोमवार छलफल समेत चलाएको थियो । एनआइसी एशियामा ह्याक भएसंगै बैंकर्स एशोसिएशनले पनि सदस्य बैंकहरुलाई यसमा सर्तकता अपनाउन भनेको छ ।
