यादव हुमागाई
काठमाडौं, ९ पुस – एउटा बैंकको खाताबाट अर्को बैंकको खातामा चेकबिनै रकम भुक्तानी गर्न सकिने भएको छ । बैंक÷वित्तीय संस्थाको अकाउन्ट पेयी (ऐसी) चेकमा विद्युतीय प्रणालीबाट भुक्तानी सेवा दिँदै आएको नेपाल क्लियरिङ हाउसले अन्तरबैंक भुक्तानी प्रणाली (आईपीएस) सेवासमेत सञ्चालन गर्न लागेको हो ।
यो सेवा सुरु भएपछि सेवाग्राहीले आफ्नो खाताको रकम अर्को बैंक खातामा सिधै भुक्तानी दिन सक्नेछन् । अहिले चेक नै काट्नुपर्ने बाध्यता छ ।
“आईपीएस सेवा सुरु भएपछि ग्राहकले अनलाइनमार्फत या बैंकमा फर्म भरेर अर्को बैंकको खातामा रकम भुक्तानी दिन सक्नेछन्,” क्लियरिङ हाउसका प्रमुख कार्यकारी अधिकृत निलेशमान सिंह प्रधानले भने, “अहिले बैंक÷वित्तीय संस्थाबीच सम्झौता भइरहेको छ, वैशाखसम्ममा सेवा सुरु गरिसक्छौं ।”
यो सेवासँगै सर्वसाधारणले साधारण सेयर (आईपीओ) भर्दा नपरेको रकम पनि सिधै खातामा जम्मा हुनेछ । अहिले आईपीओमा नपरेको रकम सेयर भर्ने व्यक्तिको खातामा जम्मा हुने गरी अकाउन्ट पेयी चेक प्रयोग दिइन्छ । यस्तो चेक लिन र बैंकमा जम्मा गर्न लाइन बस्नुपर्ने बाध्यता छ । “हाम्रो सेवा सुरु भएपछि आईपीओ आवेदनकर्ताले फर्ममा उल्लेख गरेको खातामा नपरेको रकम सिधै जम्मा गर्न सकिन्छ,” प्रधानले भने ।
प्रधानका अनुसार यो प्रणालीअन्तर्गत ग्राहकको रकम स्थानान्तरणका साथै बोसन, बिल, बिमा कम्पनीको प्रिमियम, सामाजिक सुरक्षा भत्ता, पेन्सन÷तलब, रेमिट्यान्सलगायतका भुक्तानी सिधै सम्बन्धित व्यक्ति वा संस्थाको खातामा गर्न सकिनेछ । ग्राहकले यी सेवा लिन भने सम्बन्धित संस्था यो प्रणालीमा सदस्य भएकै हुनुपर्नेछ भने निश्चित शुल्कसमेत तिर्नुपर्नेछ । शुल्कबारे राष्ट्र बैंकले कार्यविधि तय गर्ने प्रधानले बताए ।
आईपीएस सेवा सञ्चालनका लागि क्लियरिङ हाउसले धमाधम बैंक÷वित्तीय संस्थासँग सम्झौता गरिरहेको छ । हालसम्म सिद्वार्थ, सिटिजन्स, हिमालयन, एनएमबी, प्रभु, सनराइज, नेपाल इन्भेस्टमेन्ट, स्ट्यान्डर्ड चार्टर्ड गरी ८ बैंकका साथै कैलाश विकास बैक र गुडविल फाइनान्ससँग सम्झौता भइसकेको छ । आईपीएस प्रणालीबाट हुने कारोबार पारदर्शी हुने, अधिकतम संख्यामा हुने कारोबार सहजै गर्न सकिने र जोखिमसमेत न्यूनीकरण हुने दाबी कम्पनीको छ ।
अहिले क्लियरिङ हाउसले १२५ वित्तीय संस्थाका २६३२ शाखाबाट खिचिएका चेक विद्युतीय प्रणालीमार्फत राफसाफ गराउँदै आएको छ ।
  अब एउटा बैंकबाट अर्को बैंकमा बिनाचेक भुक्तानी        