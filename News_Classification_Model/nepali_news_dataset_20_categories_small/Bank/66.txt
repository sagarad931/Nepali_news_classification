१० कात्तिक, काठमाडौं । माछापुच्छ्रे बैंकको लिलामीमा सेयर बिक्री खुलेको थाहा पाएपछि बुटवल देवीनगरका सुरेन्द्र खनाल सोमबार बैंकको राममन्दिर शाखा कार्यालयमा पुगे। बजारमाभन्दा केही सस्तो मूल्यमा पाइने भएकाले उनी शिलवन्दीमार्फत सेयर आवेदन दिन त्यहाँ पुगेका थिए। तर त्यहाँका कर्मचारीले लिलामी सेयर किन्न बिक्री प्रवन्धक एनएमबि क्यापिटलमै जानुपर्ने बताएपछि उनले आवेदन दिनै पाएनन्।  ‘लिलामी सेयरका लागि काठमाडौं नै जानुपर्ने रहेछ, राजधानी गएर आउँदा मेरो खर्च बढ्ने भएकाले सेयर पाए पनि झन् नोक्सान हुने देखेपछि गइनँ’ सेतोपाटीसित उनले भने। ब्रोकर शाखा खोलेर दोस्रो बजारबाट सेयर खरिदबिक्री सहज गराइए पनि लिलामीका सेयरमा आवेदन दिन नपाउँदा उनी आक्रोशित भए। ‘लिलामीको सेयर काठमाडौंकाले सस्तोमा किन्ने, त्यही सेयर हामीलाई भिराउनका लागि मात्रै ब्रोकर कार्यालय ल्याएको हो?’ उनले प्रश्न गरे। कारोबारलाई प्राथमिकता दिँदै ब्रोकर कम्पनीहरु उपत्यकाबाहिर संचालनमा आइरहेका बेला लिलामीको सेयरमा भने आवेदन दिन नपाउँदा उनीहरुमा आक्रोश बढेको छ। बिक्री प्रवन्धक एनएमबि क्यापिटलका प्रमुख कार्यकारी अधिकृत सृजेश घिमिरे उपत्यकाबाहिरका लगानीकर्तालाई लिलामी सेयरमा सहभागिता गराउन नसकिएको स्वीकार गर्छन्। ‘जबसम्म भौतिक रुपमै शिलवन्दी आवेदन बुझ्नुपर्ने हुन्छ, तवसम्म उपत्यकाबाहिरका लगानीकर्तालाई यसमा सहभागिता गराउन धेरै चुनौतिपूर्ण र खर्चिलो हुन्छ,’ घिमिरेले भने ‘विभिन्न इ-बिडिङ सिस्टमहरुको अध्ययन गरेर लिलामी सेयरको प्रक्रियालाई पनि प्रविधियुक्त बनाउनुपर्दछ।’