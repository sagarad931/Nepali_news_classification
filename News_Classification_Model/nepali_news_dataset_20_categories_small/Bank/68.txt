रविन्द्र भट्टराई 
मधेश आन्दोलनसँगै भारतले नाकाबन्दी लगाएपछि नेपालमा आत्मनिर्भर अर्थतन्त्रको बहस निकै चर्को रूपमा उठ्न थालेको छ र नेपालमा यस्तो बहस बारम्बार भइरहन्छ । छिटै उत्तेजित हुने र छिटै बिर्सिने नेपालीको विशेषता नै हो । गत वैशाख १२ मा भूकम्प आएपछिको भूकम्पप्रतिरोधी संरचनाको बहस र सरकारका चर्का भाषण भूकम्प आएको केही महिनामै हराए । अहिलेको मौनता र सरकारको गतिविधि हेर्दा लाग्छ, के नेपालमा भूकम्प आएको थियो र ?
हामीले जति चर्का कुरा गरे पनि संसारमा कुनै पनि देश पूर्ण रूपमा आत्मनिर्भर बन्न सम्भव छैन । अधिकतम आत्मनिर्भर बन्न सकिन्छ । धेरै वस्तु र सेवामा परनिर्भरता घटाउन सकिन्छ । पछिल्लो समय कतिपय वस्तुमा परनिर्भरता अत्यधिक बढेर गएको छ भने कतिमा घटेको पनि छ । अधिकतम आत्मनिर्भर बन्न वस्तु तथा सेवाको प्राथमिकीकरण गर्न सकिन्छ र सोहीअनुसार अल्पकालीन र दीर्घकालीन नीति बनाएर अघि बढ्न सकिन्छ । हरेक वर्ष कतिवटा वस्तुमा आत्मनिर्भर बन्ने र कति रकमबराबरको आयात प्रतिस्थापन गर्ने भन्नेमा सरकार स्पष्ट हुनुपर्छ । सबैलाई एकैपटक सूचीमा समावेश गराउने भन्दा पनि क्रमैसँग समावेश गराउनुपर्छ । कतिपय कृषिजन्य वस्तुमा एकै वर्षमा आत्मनिर्भर बन्न सम्भव छ । मानौं, फूलमा आत्मनिर्भर हुन वर्षौं लाग्दैन । यो एकै वर्षमा सम्भव छ । तर, सुन्तलामा, स्याउमा केही वर्ष समय लाग्न सक्छ । विद्युत्मा समय लाग्न सक्छ ।
आत्मनिर्भरता र परनिर्भरता २ फरक विषय हुन्, जसलाई लगानी र कारोबार (सट्टेबाजी)सँग जोड्न सकिन्छ । लगानीकर्ता उत्पादनमा जोड दिन्छ भने कारोबारी कममा किनेर बढीमा बेच्न प्रयासरत हुन्छ । कारोबारीलाई व्यापारी पनि भनिन्छ । देशको कुल आयात निर्यातमा गत आवमा नेपालबाट ८५ अर्बको वस्तु तथा सेवा निर्यात भएको थियो भने ७७४ अर्ब रुपैयाको वस्तु तथा सेवा विदेशबाट आयात भएको थियो । आयात र निर्यातको खाडललाई हेर्दा नेपाल कारोबारीको देशमा नै परिणत हुँदै गइरहेको छ । यहाँ लगानी निरुत्साहित हुँदै गएको छ । लगानीकर्ताको उद्देश्य दीर्घकालमा निरन्तर फाइदा लिनु हो र उ त्यही चाहिरहेको हुन्छ । व्यापारी अल्पकालमा फाइदा खोज्छ । छिटो नाफा खोज्ने प्रवृत्ति नेपालमा बढ्दो छ । नेपालमा उत्पादित बिजुली लगानीको परिणाम हो । तर, भारतबाट किनेर ल्याएको बिजुली व्यापार हो, जहाँ नेपाल विद्युत् प्राधिकरणले कममा किनेर नेपालमा बढीमा बिक्री गरिएको छ । प्राधिकरण उत्पादनमा भन्दा पनि व्यापारमा जोड दिइरहेको छ किनकि यो वर्ष भारतबाट थप विद्युत् आयात बढाउन जोड गरिरहेको छ ।
बढ्दो वैदेशिक रोजगारी र रेमिट्यान्सका कारण व्यापार नेपालमा सजिलै पैसा बनाउने माध्यम बनेको छ । यसकारण उद्योगपति भन्नेहरूले पनि उद्योग बन्द गरेर व्यापारलाई बढावा दिइरहेका छन् । यसमा पनि नाकाबन्दी र तराई बन्दले धेरै उद्योग बन्द भए । यसअघि पनि मजदुर तथा विद्युत्को समस्याका कारण उद्योग बन्द भइरहेका थिए । यसले नेपालमा अझै धेरै वर्ष कारोबार वा व्यापार (आयात) बढ्दै जाने संकेत गर्छ । अर्थतन्त्रमा लगानीकर्ता भन्दा व्यापारी अझै बढी हाबी हुने सम्भावना छ । यसलाई सरकाले पनि प्रोत्साहित गरिरहेको छ किनकि नेपालको सरकार राजस्वमुखी छ । बढी आयात भए बढी कर संकलन गर्न सकिन्छ र त्यसैमा आफ्नो सफलताको मापन गर्न सकिन्छ भन्ने मानसिकता यहाँका राजस्व कर्मचारी र मन्त्रीमा छ । राजस्व धेरै उठाउँदा तत्कालीन अर्थमन्त्री डा. बाबुराम भट्टराईलाई सफल अर्थमन्त्री भनियो । यसैका कारण उनीहरू विद्युतीय गाडीलाई प्रोत्साहन गर्दैनन् किनकि यो गरिए तेलबाट प्राप्त हुने कर बन्द हुन्छ । तर, डिजेल र पेट्रोल गाडीको आयात गर्न सकिए गाडीको कर र त्यो गाडीले उपभोग गर्ने तेलबाट वर्षौंसम्म कर प्राप्त हुन्छ । त्यस्तै सरकार नेपालमा फूल रोप्न प्रोत्साहित गर्दैन किनकि यहाँ कृषकले फूल रोपेर बिक्री गरे सरकारले १ रुपैयाँ पनि कर पाउँदैन । तर, विदेशबाट ल्याएमा भन्सारमा कर लिन पाइन्छ । सरकार नेपालमा स्याउ रोप्न र उत्पादित स्याउलाई बजारसम्म पु¥याउन बाटो बनाउन पहल गर्दैन किनकि त्यहाँ कर होइन, उल्टै अनुदान दिनुपर्छ, कर प्राप्त हुँदैन । तर, स्याउ आयात भए अनुदान पनि बच्छ र कर पनि उठ्छ । सरकार यहाँ दोहोरो फाइदामा हुन्छ । यो करमुखी सरकार नेपाली उद्योग बन्द गराउन चाहन्छ किनकि उद्योग बन्द भए आयात बढाएर कर बढाउन सकिन्छ । यसैकारण निजीकरणका नाममा धेरै उद्योग बन्द भए । पेट्रोल खपत बढाएर राजस्व बढाउने नाममा ट्रली बस बन्द भयो ।
लगानीकर्ताले उत्पादन वा आपूर्ति बन्द गरे कारोबारी वा व्यापारी समस्यामा पर्छ । नेपाल अहिले यही समस्यामा छ । त्यसैले आत्मनिर्भरता बढाउन कारोबारभन्दा पनि लगानी र व्यावसायिकतामा जोड दिनुपर्छ, जसमा प्रकृति र प्रविधिको राम्रो संयोजन हुन आवश्यक छ । आज हामीले संसारमा जे पाइरहेका छौं, त्यो सबै प्रकृतिबाटै पाएका छौं र संसारमा जति पनि देशहरूले विकास गरेका छन्, त्यहाँ प्रकृतिको अधिकतम उपयोगका लागि प्रविधिको साहारा लिइएको छ । यसैले सरकार वा निजी क्षेत्रले संसारमा उपयोग भएको पछिल्ला प्रविधिको निरन्तर अनुसन्धान गर्नु आवश्यक हुन्छ । कुन ठाउँमा कुन प्रविधिको उपयोग गर्न सकिन्छ भन्ने निश्चित भएपछि त्यो प्रविधि प्रयोगमा अनुदान, प्राविधिक र तालिमको आवश्यकता पर्छ ।
यीबाहेक लगानीका लागि आवश्यक महत्वपूर्ण तत्व पुँजी हो । लगानीको ताकत पुँजीमा छ । यसका लागि पुँजीको शक्ति सिर्जना गर्न सक्नुपर्छ ।
पुँजीको ताकत छरिएर रहेको पुँजीलाई एकत्रित गर्ने आधुनिक र चुस्त प्रणालीको विकासबाट सम्भव छ, जसका लागि पँुजी बजार अर्थात् सेयर बजारको अधिकतम उपयोग गर्नुपर्छ । तर, नेपालमा यसको अधिकतम प्रयोग हुन सकेको छैन । पुँजी बजारले छरिएर रहेको पुँजीलाई एकत्रित गर्छ । पुँजी बजारमार्फत पैसाको शक्ति निर्माण गर्न लगानीकर्ताको हितको संरक्षण, अधिकतम सुविधा, सहजता र विश्वासनीयता हुनु आवश्यक छ । नेपालमा पुँजी बजारको संरचनाको निर्माण त भएको छ तर, यो सुविधासम्पन्न छैन । यो अधिकतम विश्वसनीय छैन, सबैको पहुँचमा छैन । यसको प्रमुख कारण यहाँ पर्याप्त मात्रामा प्रविधिको उपयोग भएको छैन ।
नेपालको सेयर बजार उमेरका हिसाबले २२ वर्ष पुग्यो तर यसको जवानीको फाइदा यसका सम्बन्धित पक्षले चाहेजति पाउन सकेका छैनन् । यसको अर्थ देशभरको जनताले यसको उपयोग गर्ने सहजता प्राप्त गर्न सकेका छैनन् । जस्तो, अहिले जति पनि कम्पनीका सेयर खुल्छन्, त्यसका लागि आवेदन दिन नेपालभरका लगानीकर्तामा सहजता छैन । ७५ जिल्लामा ५ विकास क्षेत्रका ५ वटा जिल्लामा आवेदन बुझ्ने व्यवस्था गरिएको हुन्छ । बाँकी ७१ जिल्लाका जनताले यो उपयोग गर्न सक्दैनन् । यो सुविधा सबै जिल्लामा पु¥याउन सके ठूला विद्युत् आयोजना बनाउन पर्याप्त पुँजी जुटाउन सकिन्छ । नेपाल धितोपत्र बोर्ड र नेपाल स्टक एक्सचेन्जले यो सहजताको निर्माण गर्नुपर्छ ।
सबै जनताले अवसर वा सुविधा प्राप्त नगर्दाको अवस्थामा पनि केही समयअघि जलविद्युत् लगानी तथा विकास कम्पनीले जारी गरेको २ अर्बको सेयरमा ४२ अर्बबराबर पैसा संकलन भयो । यसले के देखाउँछ भने सरकारसँग पैसा नहोला तर जनतासँग पर्याप्त पैसा छ । देश गरिब भए पनि जनता धनी छन् भन्ने संकेत पनि हो यो । सरकारले ठूला विद्युत् आयोजना बनाउन नसके निजी क्षेत्रले बनाउन सक्छ । पछिल्लो समय सरकारले बनाउने आयोजनाभन्दा निजी क्षेत्रले बनाउँदै गरेका आयोजनाको संख्या बढी हुँदै गएको छ । विद्युत् विकास बोर्डले विद्युत् उत्पादन अनुमति दिएका १०१ आयोजनामा नेपाल विद्युत् प्राधिकरणका ६ वटा आयोजना छन् भने बाँकी निजी क्षेत्रका छन् । निजी क्षेत्रको लगानीलाई निरन्तरता दिनका लागि जनतालाई सुविधा, अवसर र पहुँच दिइनुपर्छ । अहिले काठमाडौं उपत्यकाबाहिरका अधिकांश जनता पुँजीबजारको पहुँचभन्दा बाहिर छन् । काठमाडांै उपत्यकाभित्र पनि सबै यसको पहुँचमा छैनन् ।
वैदेशिक रोजगार, नगदेबालीको उत्पादन र कृषिको बढ्दो व्यावसायिकताले गर्दा सहरमा भन्दा गाँउमा बढी पैसा छ । ग्रामीण भेगका जनताको पैसा सेयर बजारमा सजिलै लगानी गर्नका लागि बजारको सहज पहुँच र वित्तीय शिक्षा न्यूनतम आवश्यकता हुन् । यी पूर्वाधारको निर्माण गर्ने प्रमुख दायित्व नेपाल धितोपत्र बोर्ड र सरकारको एकल स्वामित्वमा स्थापित नेपाल स्टक एक्सचेन्ज (नेप्से)को हो । अहिले त्यस प्रकारको पहुँचको निर्माण भएको छैन । कम्पनीले सेयर खुलाएको बेला नेपालको जुनसुकै कुनामा बसेर पनि आवेदन दिन सक्ने तथा विदेश गए पनि सजिलै लगानी गर्न सक्ने वातावरणको निर्माण गर्न आवेदन फर्म अनलाइन बुझाउन सक्ने र परेको सेयर अनलाइनमार्फत कारोबार गर्न सक्ने पूर्वाधारको निर्माण गर्नुपर्ने हुन्छ ।
तर, अहिले नेपालको जुनसुकै स्थानबाट सेयर भरे पनि किनबेच गर्न काठमाडौं आउनुपर्ने बाध्यता छ । उपत्यकाबाहिरका केही सहरमा सेयर किनबेच गर्ने ब्रोकरका शाखा भए पनि कारोबार सहज छैन । सेयर कारोबारलाई विकेन्द्रित गरी उपत्यकाबाहिर पु¥याउन वाणिज्य बैंकलाई ब्रोकर लाइसेन्स दिइनुपर्छ । यसो गरिए लगानीकर्ताले नजिकैको शाखामार्फत सजिलै सेयर किनबेच गर्न सक्ने हुन्छ । धितोपत्र बोर्डको अहिलेको नेतृत्वले यसलाई आफ्नो कार्ययोजनामा राखेको छ, जुन सकारात्मक कुरा हो । वाणिज्य बैंकले ब्रोकर लाइसेन्स लिने विषय नेपाल राष्ट्र बंैकसँग पनि सम्बन्धित भएकाले वाणिज्य बैंकलाई ब्रोकर लाइसेन्स दिने विषयमा राष्ट्र बैंक बाधक बन्नु हुँदैन ।
सर्वसाधारणलाई पुँजी बजारमा आकर्षित गर्न चाहिने अर्को न्यूनतम पूर्वाधार उनीहरूले लगानीमा प्राप्त गर्ने प्रतिफलमा सहज पहुँचको निर्माण गर्नु हो । तर, अहिले लगानीकर्ताले कम्पनीबाट पाउने लाभांशमा सहज पहुँच छैन । जस्तो, कृषि विकास बैंकले ग्रामीण भेगसम्म पुगेर सर्वसाधारणबाट सेयरबापत पैसा संकलन ग¥यो तर ती सर्वसाधारणले सहजै त्यही स्थानमा बैंकले दिएको लाभांश पाउन सकेका छैनन् । सहज पहुँच नभएका कारण कृषि विकास बैंकमा सेयरधनीले बुझ्न नसकेको नगद लाभांश गत वर्षसम्म २५ करोड रुपैयाँभन्दा बढी छ । सेयरधनीले पाउने लाभांश लगानीकर्ताले सहजै प्राप्त गर्न सक्ने कानुनी संरचनाको निर्माण गर्नु नेपाल धितोपत्र बोर्डको हो । धितोपत्र बोर्ड लगानीकर्ताको अभिभावकमात्र नभई उनीहरूको हितको संरक्षण गर्न स्थापित संस्था पनि हो । लगानीकर्ताले कम्पनीबाट वितरित लाभांश सहजै प्राप्त गर्न उनीहरूले सेयर किन्दा उपलब्ध गराउने बैंक खातामा लगाइदिने व्यवस्था गर्न सकियो भने गाउँका जनतालाई पनि पुँजी बजारसँग जोड्न सकिन्छ, विकास निर्माणमा सहभागी गराउन सकिन्छ ।
  आत्मनिर्भरताका लागि पुँजी बजारको उपयोग        