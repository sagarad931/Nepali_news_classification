५ कात्तिक, काठमाडौं । चालु आव २०७४/७५ को पहिलो त्रैमाशमा नबिल बैंकको नाफा करिब ६.६४ प्रतिशतले वृद्धि भएको छ । बैंकको नाफा ८५ करोड पुगेको छ । गत आवको बैंकले पहिलो त्रैमाशमा ७९ करोड रुपैयाँ नाफा आर्जन गरेको थियो । बैंकको सञ्चालन नाफा पनि ६ प्रतिशतले बढेर १ अर्ब २६ करोड रुपैयाँ पुगेको छ । बैंकको खुद व्याज आम्दानी भने ७ प्रतिशतले बढेको छ । यो रकम १ अर्ब ३६ करोड रुपैयाँ पुगेको छ । त्यस्तै, बैंकले फि, कमिसन, अन्य आम्दानी र विदेशी मुद्राको विनिमयबाट ४३ करोड रुपैयाँ आर्जन गरेको छ । यो रकममा करिब १३ प्रतिशतको वृद्धि हो । बैंकको निक्षेप २ प्रतिशतले बढेर १ खर्ब २३ अर्ब करोड रुपैयाँ पुगेको छ भने कर्जा १३ प्रतिशतले वृद्धि भएर ९४ अर्ब पुगेको छ । बैंकको निक्षेपको तुलनामा कर्जाको अनुपात ७७ प्रतिशत देखिन्छ । तर प्राथमिक पूँजी सहितको निक्षेपको आधारमा भने कर्जाको अनुपात ७५.८२ प्रतिशत रहेको बैंकको वित्तीय विवरणमा उल्लेख छ । बैंकको कुल कर्जा लगानीमा ६२ प्रतिशत लगानी रियल इस्टेट, सेयर कर्जा र ओभरड्राफ्ट कर्जा रहेको छ । यी क्षेत्रमा ५९ अर्ब ६ करोड रुपैयाँको लगानी भएको छ । बैंकले सम्भावित नोक्सान वापतको व्यवस्थामा ९ करोड ४५ लाख रुपैयाँ राखेको छ । बैंकको खराब कर्जाको अनुपात १.११ प्रतिशत रहको छ भने करिब १६२ प्रतिशत प्रोभिजनिङ गरेको उल्लेख छ । बैंकको सेयरमा प्रतिफल ७२ प्रतिशतबाट घटेर २३ प्रतिशत भएको छ । बैंकको चुक्ता पूँजी करिब २ अर्बले बढेपछि सेयरमा प्रतिफल घटेको हो । बैंकको चुक्ता पूँजी ८ अर्ब पुगेको छ भने सञ्चिती ६ अर्ब ९० करोड रुपैयाँ रहेको छ । बैंकको प्रतिसेयर आम्दानी ५० रुपैयाँबाट घटेर ४१ रुपैयाँ , मूल्य आम्दानी अनुपात ३०.९७ गुणा र प्रतिसेयर नेटवर्थ २ सय बाट घटेर १ सय ८६ रुपैयाँ रहेको छ । राष्ट्रिय वाणिज्य बैंक राष्ट्रिय वाणिज्य बैंकको नाफा करिब ४१.६६ प्रतिशतले वृद्धि भएको छ ।  बैंकको नाफा बढेर ७० करोडमा पुगेको छ । गत आवको बैंकले पहिलो त्रैमाशमा ५० करोड रुपैयाँ नाफा आर्जन गरेको थियो । बैंकको सञ्चालन नाफा भने करिब ६१ प्रतिशतले बढेर ९४ करोड रुपैयाँ पुगेको छ । बैंकको खुद व्याज आम्दानी भने ३५ प्रतिशतले बढेको छ । यो रकम १ अर्ब ७४ करोड रुपैयाँ पुगेको छ । त्यस्तै, बैंकले फि, कमिसन, अन्य आम्दानी र विदेशी मुद्राको विनिमयबाट ३० करोड रुपैयाँ आर्जन गरेको छ । यो रकममा १ प्रतिशतले कटौती भएको छ ।
