६ भदौ, काठमाडौं । कर्मचारीले घेराउ गरेपछि नेपाल राष्ट्र बैंकको आज साँझ बस्ने भनेको सञ्चालक समितिको बैठक स्थागित भएको छ ।
केही दिनयता राष्ट्र बैंकमा कार्यरत एमाले समर्थित कर्मचारीहरुले विभिन्न माग राख्दै सञ्चालक समितिको बैठक बस्ने दिन गभर्नरको कार्यकक्षमा घेराउ गर्दै आएका छन् ।
तर, सोमबार भने केही सञ्चालकहरुले यस्तो अवस्थामा बैठक बस्न नसकिने भन्दै हिँडेपछि राष्ट्र बैंकको बोर्ड बैठक बस्न नसकेको हो ।
‘बाहिर कर्मचारी घेराउनमा बसेका छन्, भित्र कसरी बैठक गर्न सकिन्छ ?’ एक सञ्चालकले अनलाइनखबरसँग भने ।
राष्ट्र बैंकका कम्पनी सतिवसमेत रहेका सहायक प्रवक्ता राजेन्द्र पण्डितले आज बस्ने भनेको बोर्ड बैठक स्थगित भएको पुष्टि गरे ।
‘कर्मचारी साथीहरुको अवरोधपछि आजको बोर्ड बैठक स्थगित गरिएको हो,’ उनले भने । अन्तिम ग्रेड खाएका कर्मचारीहरुलाई स्वत उपल्लो तहको सुविदा दिनुपर्ने माग राख्दै एमाले समर्थित कर्मचारी संगठन नेपाल राष्ट्र बैंक कर्मचारी संघले गभर्नरको कार्यालय घेराउन गरेको हो ।
संघको तृतीय तहको अधिकृतस्तरको कर्मचारीले अन्तिम ग्रेड खाएको छ भने उसलाई स्वत द्धितिय तहको तलब/भत्ता दिनुपर्ने माग गरेको छ ।
गतवर्ष पनि यही समयमा संघले कर्मचारीको तलब ५० प्रतिशतले बढाउनुपर्ने लगायतका माग राख्दै गभर्ननरलाई राष्ट्र बैंकमा छिर्ने नदिने र कार्यालयमै थुन्ने काम गरेको थियो ।
यो पनि पढ्नुहोस् – ५० प्रतिशत भत्ता बढाउन माग गर्दै राष्ट्र बैंकका कर्मचारी धर्नामा