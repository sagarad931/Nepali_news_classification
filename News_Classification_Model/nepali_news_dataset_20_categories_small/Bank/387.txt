६ मंसिर, काठमाडौं । अब बैंक तथा वित्तीय संस्थाका अध्यक्ष, सञ्चालक, प्रप्रमुख कार्यकारी अधिकृत (सीइओ) भएर एउटै संस्थामा बढीमा २ कार्यकाल अर्थात् ८ वर्षमात्रै पदमा बस्न पाउने भएका छन् ।
व्यवस्थापिका संसदका अर्थ समितिले सोमबार बैंक तथा वित्तीय संस्था सम्बन्धी ऐन (बाफिया) पारित गरेको छ ।बैंक सञ्चालकसमेत रहेका सांसदहरुले एकैव्यक्ति बैंक संचालक भएर जति कार्यकाल पनि बस्न पाउनुपर्ने अडान राख्दै आएका कारण लामो समयदेखि बाफिया अनिर्णयको शिकारमा परेको थियो ।
सोमबारको अर्थ समितिको बैठकले बाफिया पारित गरेको समितिका सभापति प्रकाश ज्वालाले अनलाइनखबरलाई बताए ।
‘लामो समयदेखि जुन विषयका कारण बाफिया अडि्कएको थियो, बैंक सञ्चालक सांसदहरुको इन्टेस्टभन्दा टाढै बसेर हामीले ऐन पारित गरेका छौं,’ ज्वालाले भने । अर्थ समितिमा बैंक सञ्चालक सांसदहरु हाबी भएको भन्ने आरोप लाग्दै आएको थियो ।
बैंक तथा वित्तीय संस्था सञ्चालनमा आएको १० वर्षपछि संस्थापक सेयर विक्री गर्न पाइने भएको छ । तर, सेयर कन्भर्ट गर्नुअघि राष्ट बैंकबाट स्वीकृति लिनुपर्ने बाफियामा उल्लेख छ ।
त्यसैगरी, बैंक तथा वित्तीय संस्थामा कार्यरत कर्मचारीले ०.५ प्रतिशत लगानी गर्न पाउने छन् । यसअघिको ऐनमा भने सो व्यवस्था २ प्रतिशत थियो ।
बाफियाले लघुवित्त संस्थाहरुलाई भने केही कडाई गरेको छ । अब घ वर्गका लघुवित्त विकास बैंकहरुले आफ्नो नामको पछाडि बैंक लेख्न नपाउने भएका छन् ।
संवैधानिक पदधारण गरेका व्यक्ति बैंक सञ्चालक हुँदा स्वार्थ बाझिने र नियामक निकायललाई नियमन गर्न असहज हुने निष्कर्श निकाल्दै त्यस्तो पद धारण गरेका व्यक्तिहरु बैंक सञ्चालब बस्न अयोग्य भएको बाफियामा उल्लेख छ ।
व्यवस्थापिका संसदबाट पारित भएपछि बाफियाले कानूनको रुप लिनेछ ।