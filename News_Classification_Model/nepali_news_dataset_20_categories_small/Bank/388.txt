८ मंसिर, काठमाडौं । नेपाल क्लियरिङ हाउस लिमिटेडले महालक्ष्मी विकास बैंक लिमिटेडसँग अन्तर बैंक विद्युतीय भुक्तानी प्रणाली सम्बन्धी सम्झौतामा हस्ताक्षर गरेको छ । सम्झौतापत्रमा नेपाल क्लियरिङ हाउस लिमिटेडका तर्फबाट प्रमुख कार्यकारी अधिकृत नीलेशमान सिंह प्रधान र महालक्ष्मी विकास बैंकका तर्फबाट प्रमुख कार्यकारी अधिकृत रमेशकुमार भण्डारीले हस्ताक्षर गरे ।
सम्झौताअनुसार नेपाल क्लियरिङ हाउस लिमिटेडले बैकलाई अन्तरबैंक विद्युतीय भुक्तानी सेवा सञ्चालनको लागि यो प्रणाली उपलब्ध गराउने छ । प्रणालीमार्फत कम्पनीसँग आवद्ध सदस्य बैंक तथा वित्तीय संस्थाहरुमा रहेका ग्राहकहरुको कुनै पनि खातामा भुक्तानी दिने र लिने लगायतका कारोबारहरु पूर्णतया रुपमा सञ्चालन गर्न सक्नेछन् ।
ग्राहकको रकम स्थानान्तरण, डिभिडेन्ट पेमेन्ट, आइपीओ रिफन्ड, बिल भुक्तानी, प्रीमियम भुक्तानी, सामाजिक सुरक्षा भत्ता, पेन्सन/तलब भुक्तानी, रेमिटेन्स लगायतका कुनै पनि प्रकारका भुक्तानी दिने तथा लिने सेवा यस प्रणालीबाट सदस्य बैंक तथा वित्तीय संस्थाहरुले गर्न सक्नेछन् ।
यो प्रणालीमार्फत हुने कारोबार पारदर्शी हुने, अधिकतम् संख्यामा हुने कारोबारहरु पनि सहजै गर्न सकिने, जोखिम न्यूनीकरण हुने लगायत अन्तर्राष्ट्रिय स्तरको प्रविधिमा आधारित आधुनिक भुक्तानी सेवाहरु समेत ग्राहकलाई प्रदान गर्न सकिने छ ।