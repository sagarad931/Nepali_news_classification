१ भदौ, काठमाडौं । भूकम्प र भारतीय नाकाबन्दीका बाबजुद वाणिज्य बैंकहरुको नाफा उल्लेख्य बढेको छ । मुलुकमा सञ्चालमा रहेका २८ वाणिज्य बैंकहरुमध्ये १८ वटा बैंकले अर्बभन्दा बढी नाफा कमाएका छन् । गत वर्षमात्रै १० वटा बैंक अर्बपतिको क्लबमा उक्लिएका छन् ।
मुलुकको कुल ग्राहस्थ उत्पादन जम्मा पाँच अर्ब रुपैयाँले अर्थात् ०.७७ प्रतिशतले मात्रै बढेको अवस्थामा बैंकहरुको नाफा भने २९ प्रतिशतले बढेको छ । कुनै एउटा यस्तो बैंक छैन, जसको नाफा घटेको होस् ।
बैंकहरुले प्रकाशित गरेको वित्तीय विवरणअनुसार ०७३ असार मसान्तममा वाणिज्य बैंकहरुले ३६ अर्ब ७१ करोड रुपैयाँ खुद नाफा कमाएका छन् । यो नाफाको वृद्धिदर मुलुकको सामान्य अवस्थामा भएको नाफाभन्दा बढी हो ।
जब कि गत वर्ष भूकम्पको असर, मधेस आन्दोलन र भारतीय नाकाबन्दीका कारण मुलुकको अर्थतन्त्र डामाडोल भएको थियो । तर, बैंकिङ क्षेत्रमा त्यसको असर देखिएन ।
एक वर्षको यो अवधिमा बैंकहरुको कूल निक्षेप २१ प्रतिशतले बढेर १७ खर्ब ६४ अर्ब ४९ करारोड रुपैयाँ पुगेको छ । त्यसैगरी, कूल कर्जा २६ प्रतिशतले बढेर १३ खर्ब ८१ अर्ब ३१ करोड रुपैयाँ पुगेको छ । वर्षभरीमा बैंकहरुको व्यवसायको आकारको वृद्धिभन्दा नाफाको वृद्धि बढी छ ।
बैंकहरु ग्राहकमूखी होइन, आफूमुखी भए
बैंकहरु ग्राहकमैत्री नभएकाले अर्थतन्त्र स्थिर रहँदा पनि उनीहरुको नाफा बढेको राष्ट्र बैंकका पूर्वकार्यकारी निर्देशक भाष्करमणि ज्ञवालीले अनलाइनखबरलाई बताए ।
‘बैंकहरु ग्राहकमुखी नभएर आफुमुखी हुँदाखेरी उनीहरुको नाफा बढेको हो,’ ज्ञवालीले भने- ‘अहिलेको अवस्थामा बैंकहरुले नाफामा गरेको प्रगति हेरेर बैंकहरुले राम्रो गरे भन्ने अवस्थाचाहीँ म देख्दिन ।’
ज्ञवालीका अनुसार भूकम्प र नाकाबन्दीबाट बैंकहरुलाई समस्या पर्नसक्ने भन्दै नियामक राष्ट्र बैंकले कर्जाको पुनरतालिकीकरण गरी संभावित जोखिम व्यवस्थाका लागि बैंकहरुले छुट्याउनु पर्ने रकममा सहुलियत दिएका कारणले पनि बैंकहरुको नाफा बढ्न महत्वपूर्ण योगदान पुगेको हो ।

विश्व बैंक र अन्तराष्ट्रिय मुद्रा कोषलगायतका अन्तराष्ट्रिय संस्थाहरुले नेपाली बैंकहरु ग्राहकमैत्री हुन नसकेका कारण मालामाल नाफा कमाएको भन्दै त्यसको उचित व्यवस्थापन गर्न राष्ट्र बैंकलाई सुझाव दिँदै आएका छन् ।
उद्योगी भन्छन्- बैंक हाम्रो सुखदुखका साथी हुन सकेनन्
नेपालका बैंकहरु उद्योगी प्यापारीको सुखदुखको साथी हुन नसकेको नेपाल उद्योग वाणिज्य महासंघका अध्यक्षसमेत रहेका उद्योगी पशुपति मुरारका बताउँछन् ।
‘भूकम्प र नाकाबन्दीले उद्योगी/व्यवसायीहरु नराम्रोसँग थलिए । तर, त्यस्ता व्यवसायीलाई बैंकले एक पैसा छुट पनि दिएन । समयमा तिर्न नसक्दा उल्टो प्यानलाइज्ड गरिएको छ,’ मुरारकाले दुखेसो पोखे- ‘बैंक भनेको उद्योगी व्यवसायीको सुख-दुखको साथी हुनु पर्ने हो । तर नेपालका बैंकहरु कहिल्यै उद्योगीका साथी हुन सकेनन् ।’
बैंकहरुले ऋणको व्याज घटाउनुपर्दा विस्तारै घटाउने र बढाउनुपर्दा रातारात बढाउने गरेको ज्ञावाली र मुरारका दुबैको भनाइ थियो ।
१८ बैंक अर्बपति बने, यसैवर्ष १० थपिए
नेपाल बैंक, ग्लोबल आइएमइ बैंक, प्रभु बैंक, सिद्धार्थ बैंक, एनबी बैंक, एनएमबी बैंक, प्राइम बैंक, सिटिजन बैंक, एनआइसी एसिया र सानिमा बैंक पहिलोपटक अर्ब कमाउने बैंकको सूचीमा परेका छन् ।

लेखापरीक्षणपछि भने केही बैंकको नाफा केही करोड घट्न सक्ने सम्भावना रहेको देखिन्छ ।
केही बैंकहरुको नाफा लेखापरिक्षणमा ५/७ करोड रुपैयाँ घट्यो भने उनीहरु अरबपतिको सूचीबाट बाहिरिने छन् । जसरी अघिल्लो वर्ष अपरिस्कृत वित्तीय विवरणमा अर्ब बढी नाफा कमाएका ग्लोबल आइएमई र प्रभु बैंक लेखापरीक्षणपछि अर्बपतिको सूचीबाट बाहिरिएका थिए ।
यसअघि नबिल बैंक, राष्ट्रिय बाणिज्य बैंक, कृषि विकास बैंक, नेपाल इन्भेष्टमेन्ट बैंक, हिमालयन बैंक, स्ट्यान्डर्ट चार्टर्ड बैंक, नेपाल एसबीआइ र एभरेष्ट बैंकले मात्रै अर्ब कमाउँथे ।
अर्ब कमाउने बैंकध्ये पनि तीनवटा बैंकले २ अर्ब बढी नाफा कमाएका छन् ।
अघिल्लो वर्ष स्थिर सम्पत्ति बेचेर ४ अर्ब ६४ करोड नाफा कमाएको पूर्णसरकारी स्वामित्वको राष्ट्रि वाणिज्य बैंकले गत वर्ष २ अर्ब ६५ करोड रुपैयाँमा मात्रै नाफा कमाएको छ ।
तर, सरकारी स्वामित्वकै नेपाल बैंक आफ्नो सम्पत्ति बेचेर पहिलोपटक अरबपतिको क्लबमा मात्रै उक्लिएन कि सबैभन्दा धेरै नाफा कमाउने बैंक बनेको छ । नेपाल बैंक गत वर्ष ३ अर्ब २ करोड रुपैयाँ खुद नाफा कमाएको छ ।
निजी क्षेत्रका बैंकहरुमध्ये सबैभन्दा बढी कमाउनेको सूचीमा विगतका वर्षहरु झैं गत वर्ष पनि नबिल बैंक नै परेको छ । नबिलले २ अर्ब ८२ करोड १५ लाख रुपैयाँ नाफा कमाएको छ । अघिल्लो वर्ष १ अर्ब ८ करोड ८६ लाख र त्यसअघिको वर्ष २ अर्ब ३१ करोड रुपैयाँ कमाएको थियो ।
नाफाका हिसाबले नविल बैंकलाई इन्भेष्टमेन्ट बैंकले पछ्याइरहेको छ । अघिल्लो वर्ष १ अर्ब ९६ करोड ६१ ल्ाख रुपैयाँ कमाएको बैंकले गत वर्ष २ अर्ब ५५ करोड ८ लाख रुपैयाँ नाफा कमाएको छ ।
इन्भेष्टमेन्ट बैंकलाई पछ्याउँदै हिमालयन बैंक चौथो धेरै नाफा कमाउने बैंक बन्न सफल भएको छ । अघिल्लो वर्ष १ अर्ब ९ करोड रुपैयाँ नाफा कमाएको बैंकले गत वर्ष १ अर्ब ९१ करोड रुपैयाँ नाफा कमाएको छ । १ अर्ब ७३ करोड रुपैयाँ कमाउँदै एभरेष्ट बैंक पाँचौ र १ अर्ब ३८ करोड रुपैयाँ कमाउँदै ग्लोबल आइएमइ बैंक नाफाका हिसाबले छैठौं स्थानमा छ ।
त्यसैगरी, १ अर्ब ३३ करोड कमाउँदै नेपाल एसबिआई बैंक सातौ र १ अर्ब २६ करोड कमाउँदै स्टान्डर्ड चार्टर्ड बैंक आठौं स्थानमा छ ।
त्यस्तै, सिद्धार्थ बैंकले १ अर्ब २४ करोड, प्रभु बैंकले १ अर्ब २२ करोड, एनबी बैंकले १ अर्ब १९ करोड, एनएमबी बैंकले १ अर्ब १५ करोड, प्राइम बैंकले १ अर्ब १२ करोड, सिटीजन बैंकले १ अर्ब ८ करोड, एनआइसी एशियाले १ अर्ब ७ करोड र सानिमा बैंकले १ अर्ब १ करोड रुपैयाँ नाफा कमाएका छन् ।
सनराइज, माछापुछ्रे, कुमारी, एनसीसी, लक्ष्मी, मेगा, सेञ्चुरी र जनता, सिभिल बैंकले नाफा बढाए पनि अरबपतिको सूचीमा पर्न सकेनन् ।