१९ पुस, काठमाडौं । राष्ट्र बैंकको एक तथ्यांकले वाणिज्य बैंकका ग्राहकले निक्षेपमा १९ प्रतिशतसम्म व्याजदर पाएको देखाएको छ । राष्ट्र बैंकले मासिक रुपमा प्रकाशित गर्ने बैंक तथा वित्तीय संस्थासम्बन्धि तथ्यांकले ग्राहकले कात्तिकमा यो दरसम्म निक्षेपमा व्याज पाएको देखाउँछ । २ वर्षभन्दा माथीको निक्षेपमा वाणिज्य बैंकहरुले १९ प्रतिशतसम्म व्याज दर दिएका हुन् । २०७२ असारमा यस्तो निक्षेपमा व्याज दर १६ प्रतिशत रहेको थियो । यो निक्षेपमा न्यनत्तम ब्याज दर भने २.९९ प्रतिशतसम्म रहेको देखिन्छ ।
‘म यकिनसँग भन्न सक्दिन कि यसमा त्रुटी भएको हो वा कतिपय अवस्थामा बिकास बैंक वा वित्त कम्पनीले ५ वर्षमा निक्षेपको व्याज दर दोब्बर हुने योजनाहरु पनि सञ्चालन गरेका छन्, त्यस्ता संस्था गाभेका वाणिज्य बैंककोमा यस्तो देखिएको हुन सक्छ,’ नेपाल बैंकर्स एशोसिएशनका पुर्व अध्यक्ष तथा एनएमबी बैंकका प्रमुख कार्यकारी अधिकृत उपेन्द्र पौड्यालले बताए ।
एक महिनासम्मको निक्षेपमा नै वाणिज्य बैंकहरुले व्याज दरमा ५ प्रतिशत बिन्दुसम्म वृद्धि गरेको देखिन्छ । २०७२ असार महिनामा यो अवधिको निक्षेपमा अधिकत्तम १२ प्रतिशतसम्म व्याज दर रहेकोमा २०७३ कात्तिकमा १७.५५ प्रतिशतसम्म पुगेको तथ्यांकले देखाउँछ । २०७३ असारमा यो निक्षेपमा व्याज दर बढेर १४.५० प्रतिशत पुगिसकेको थियो । यो निक्षेपमा पनि न्युनत्तम ब्याज दर भने १.१३ प्रतिशतबाट बढेर २.२५ प्रतिशतसम्म पुगेको छ ।
वास्तवमा ग्राहकले यति नै व्याज दर पाएका हुन् त भन्ने प्रश्नमा राष्ट्र बैंकका प्रवक्ता तथा कार्यकारी निर्देशक नारायण पौडेलले यो तथ्यांक आफुले हेर्न बाँकी रहेको जवाफ दिए । ‘म अहिले बाहिर छु, जवाफ दिन मैलेपनि एकपटक हेर्नै पर्छ,’ प्रवक्ता पौडेलले भने ।
पछिल्लो समय बैंकहरुमा तरलता अभाव देखिन थालेपछि उल्लेख्य व्याज दर दिएर निक्षेप आकर्षित गर्ने अभियानमा बैंक तथा वित्तीय संस्था लागेका छन् । एक बैंकले उपलब्ध गराएको तथ्यांक अनुसार पुस ८ गतेसम्ममा बैंकहरुले आफ्नो निक्षेपको करीब ८२ प्रतिशत रकम कर्जा लगानी गरेका छन् । सो तथ्यांक अनुसार १८ खर्ब ६३ अर्ब रुपैयाँ निक्षेप संकलन गरेका वाणिज्य बैंकहरुले १५ खर्ब २८ अर्ब रुपैयाँ कर्जा लगानी गरेका छन् । बैंक तथा वित्तीय संस्थाले कोर क्यापिटल र निक्षेप जोडर हुने कुल रकम (सीसीडी)को ८० प्रतिशतसम्म मात्र कर्जा लगानी गर्न पाउँने व्यवस्था छ । कर्जामा लगानी उच्च दरले बढेको र निक्षेपमा वृद्धि हुन नसकेकोले थप लगानी योग्य पुँजी अभाव भएको बैंकहरुले बताउँदै आएका छन् ।
केही दिनयता, बैंक तथा वित्तीय संस्थाले ब्याज दर बढेको सुचना तथा विज्ञापन धमाधम सार्वजनिक गरिरहेका छन् । औपचारिक रुपमै बैंक तथा वित्तीय संस्थाले संस्थागत बाहेक व्यक्तिगत निक्षेपकर्तालाई पनि १० प्रतिशतसम्म व्याज दर दिन थालेका छन् । जनता बैंकले आगामी २७ गतेसम्म १ सय दिने निक्षेप योजनामा बार्षिक १० प्रतिशत व्याज दर दिने घोषणा गरेको छ ।
