९ पुस, काठमाडौं । अर्थमन्त्री विष्णु पौडेल र राष्ट्र बैंकका गभर्नर डा. चिरञ्जीबी नेपालबीच कसलाई डेपुटी गभर्नर बनाउने भन्ने सहमति हुन नसक्दा डेपुटी गभर्नरका लागि नाम सिफारिस हुन सकेन ।
अर्थमन्त्री र गभर्नरबीच छलफल भएर कुरा मिले गभर्नरले आजै चार जना कार्यकारी निर्देशकको नाम सिफारिस गर्नेछन् । र,  मन्त्रिपरिषदले दुई जनालाई आगामी पाँच वर्षे कार्यकालका लागि नियुक्ति गर्नेछ ।
तर, अर्थमन्त्री र गभर्नरका आ-आफ्नै दाउका कारण कसलाई डेपुटी गभर्नर बनाउने भन्ने टुंगो लाग्न नसकेको हो । डेपुटी गभर्नरद्धय गोपालप्रसाद काफ्ले र महाप्रसाद अधिकारीको पाँच वर्षे कार्यकाल पुरा हुने आज (बिहीबार) अन्तिम दिन हो ।
सरकारको नेतृत्व एमालेले गरिरहेको छ । राष्ट्र बैंकका गभर्नर कांग्रेस निकट हुन् । अर्थमन्त्रीले दुबैजना डेपुटी गभर्नर आफ्ना मान्छे बनाउन खोजिरहेका छन् भने गभर्नरले एकजना डेपुटी गभर्नर आफू निकटलाई बनाउन खोजिरहेका छन् ।
यसै विषयमा अर्थमन्त्री र गभर्नरबीच खुलेर कुरा हुन नसक्दा नाम सिफारिसमा ढिलाई भएको हो । अर्थमन्त्रीले पनि नाम मागेका छैनन भने गर्नरले पनि आजै नाम दिने छाँटकाँट देखाएका छैनन् ।
राष्ट्र बैंककै कार्यकारी निर्देशकहरुमध्येबाट गभर्नरले एक जनाका लागि दुई जनाका दरले गरी रिक्त रहेका दुई डेपुटी गभर्नर पदका लागि चार जनाको नाम सिफारिस गर्नुपर्ने र गभर्नरले सिफारिस गरेका मध्येबाट २ जनालाई सरकारले डेपुटी गभर्नरमा नियुक्ति गर्नुपर्ने कानूनी व्यवस्था छ ।
राष्ट्र बैंकमा १६ जना कार्यकारी निर्देशक छन्, जसमध्ये १० जना डेपुटी गभर्नर बन्न तीब्र दौडधूपमा छन् । चार जना कांग्रेस निकट, चार जना एमालेनिकट र एक जना माअेावादी निकट मानिने कार्यकारी निर्देशकहरु शक्तिकेन्द्रमा धाइरहेका छन् भने सिफारिमा नाम पार्न गभर्नरसँग नजिकिने प्रयास गरिरहेका छन् ।
एमालेसँग निकट रहेका कार्यकारी निर्देशक चिन्तामणि सिवाकोटी, जनकबहादुर अधिकारी, भिष्म ढुंगाना र लक्ष्मी प्रपन्न निरौला नयाँ डेपुटी गभर्नर बन्ने चर्चा छ भने कांग्रेससँग निकट रहेका शिवनाथ पाण्डे, त्रिलोचन पंगेनी, नारायण पौडेल र बिनोद आत्रेयको नाम नयाँ डेपुटी गभर्नरका लागि चर्चामा छन् ।
सत्ता साझेदार एमाओवादीले पनि दाबी गरिरहेकाले एमाओवादीनिकट मानिने कार्यकारी निर्देशक डा. मिनबहादुर श्रेष्ठको नाम पनि नयाँ डेपुटी गभर्नरका लागि चर्चामा छ ।
तर, अर्थमन्त्रीलाई गभर्नर र गभर्नरलाई अर्थमन्त्री चाहिने महसुस गरी एकआपसमा सल्लाह गरेर नै नयाँ डेपुटी गभर्नर नियुक्ति गर्ने तयारी गरिरहेको समाचार स्रोतहरु बताउँछन् । दुइजनाबीच सल्लाह भएर डेपुटी गभर्नर नियुक्ति भए अर्थमन्त्रीका तर्फबाट एमालेनिक एक जना र गभर्नरका तर्फबाट कांग्रेसनिकट एकजना डेपुटी गभर्नर बन्ने बलियो संभाबना छ ।
सम्बन्धित समाचारहरू
यस्तो छ, डेपुटी गभर्नरका दाबेदारको जागिरे बृतान्त
कुन डेपुटी गभर्नरका उम्मेद्वारको योग्यता कति ? (बायोडाटासहित) 