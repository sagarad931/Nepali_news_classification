लोडसेडिङ तालिकाअनुसार ग्राहकलाई सेवा
यादव हुमागाई
काठमाडौं, ८ पुस  – कारोबार गर्न बैंक जाँदै हुनुहुन्छ भने लोडसेडिङ तालिका हेर्नुहोस् है, बत्ती गएको समयमा काम लिएर बैंकमा जानुभयो भने तपाईंले सेवा नपाउन पनि सक्नुहुन्छ ।
पेट्रोलियम पदार्थको अभाव भएपछि बैंक तथा वित्तीय संस्थाहरूले कारोबार अवधिमा कटौती गर्न थालेका छन् । लोडसेडिङका बेला जेनेरेटर चलाएरसमेत सेवा दिन नसकेपछि कतिपय बैंकहरूले ग्राहकलाई बत्ती आएको समयमा मात्र आउन आग्रह गर्दै सूचनासमेत टाँस्न थालेका छन् । उनीहरूले लोडसेडिङको बेला मुख्य कार्यालयबाटमात्र सेवा दिने गरेका छन् ।
बढ्दो लोडसेडिङ र भारतीय नाकाबन्दीका कारण इन्धन अभाव भएपछि बैंकहरूले रात्रिकालीन काउन्टर, सार्वजनिक बिदाको दिनमा दिने सेवा बन्द गरिसकेका छन् । यस्तै बैंकहरूको एटीएम काउन्टरसमेत बन्द हुने गरेका छन् । नेपाल बैंकर्स संघका अध्यक्ष तथा एनएमबी बैंकका प्रमुख कार्यकारी अधिकृत उपेन्द्र पौड्याल इन्धन अभाव हुँदा सेवा दिन ग्राहो भएको बताउँछन् । “जेनेरेटर चलाउनका लागि पर्याप्त इन्धन नपाउँदा बैंकहरूले सेवा अवधि घटाएर र अत्यावश्यक सेवा मात्र दिने गरी सञ्चालन भइरहेका छन्,” उनले भने ।
बैंकहरूको सबै तथ्यांक तथा अपरेटिङ सिस्टम मुख्य सर्भरमै हुन्छ । यही सर्भरबाट बैंकहरूको शाखा र एटीएम सेवा सञ्चालन हुन्छ । सर्भर सञ्चालनका लागि २४ घण्टा बत्ती आवश्यक हुन्छ । इन्धन बचाउनकै लागि सानो जेनेरेटर चलाएर सर्भर सञ्चालन गरिरहेको पौड्यालले बताए । “मुख्य सर्भरमा पावर सप्लाई नभए सिस्टम नै बिग्रन्छ, सानो जेनेरेटर चलाएर सर्भर चलाइरहेका छौं,” उनले भने ।
इन्धन अभावका कारण विद्युत्को माग उच्च भएको छ । माग उच्च हुँदा विद्युत् आउने समयमा पनि अनियमित हुने गरेको छ । कतिपय स्थानमा भार थेग्न नसकी ट्रासफरमर पड्कँदा लामो अवधिसम्म विद्युत् नआउँदासमेत बैंकका शाखा र एटीएम बन्द हुने गरेका छन् ।
इन्धन अभावले बैंकहरूलाई कारोबारका लागि रकम ओसारपसार, कम्प्युटर सर्भर सञ्चालन, एटीएम सञ्चालनमा अप्ठेरो परेको बताइएको छ ।  इन्धन अभाव भएपछि बैंकर्सहरूले राष्ट्र बैंक गुहारेका छन् । तेल माग्दै आयल निगम पुगेका बैंकहरूलाई सिफारिस मागेपछि उनीहरू आपूर्ति, अर्थ मन्त्रालय हुँदै केन्द्रीय बैंक पुगेका हुन् ।
राष्ट्र बैंकका प्रवक्ता त्रिलोचन पंगेनी आवश्यक इन्धन उपलब्ध गराइदिन सिफारिस गर्ने बताउँछन् । हाल १९७ बैंक तथा वित्तीय संस्थाले ३९६८ शाखा र १७२१ एटीएम काउन्टरबाट सेवा दिइरहेका छन् ।
  ऊर्जासंकटले राजधानीका बैंकलाई समस्या        