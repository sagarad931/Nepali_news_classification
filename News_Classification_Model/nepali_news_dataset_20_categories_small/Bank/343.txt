२९ भदौ, काठमाडौं । एनएमबि बैंकले एक घर एक खाता नामक बचत योजना सञ्चालनमा ल्याएको छ । सरकारको वित्तीय पहुँच विस्तार गर्ने कार्यक्रमलाई सहयोग गर्ने उद्देश्यले यस्तो खाता सञ्चालनमा ल्याइएको बैंकका प्रमुख कार्यकारी अधिकृत उपेन्द्र पौडेलले जानकारी दिए ।
बैंकका सीइओ पौडेल र ब्राण्ड एम्बेस्डर राजेश हमालले बुधबार संयुक्त रुपमा एक घर एक खाता योजनाको अनावरण गरे । बैंकले पहिलो चरणमा गत साउनमै यो योजनाको सुरुवात गरेको थियो । अब भने यसलाई देशव्यापी बनाउन लागिएको पौडेलले जानकारी दिए ।
‘यो खाता सञ्चालन गर्नुको मुख्य उद्देश्य सरकारले लिएको वित्तीय साक्षरता बढाउने योजनालाई साकार पार्नु हो,’ सीइओ पौडेलले भने- ‘वित्तीय साक्षरता अभिवृद्धि सरकार र राष्ट्र बैंकको मात्रै दायित्व नभई हाम्रो पनि हो ।’
बैंकले जनताको घरदैलोमा गएर बैंक खाता मात्रै खोलाउने नभई खाता खोल्न सिकाउने र बैंक खाता खोल्दा हुने फाइदाका बारेमा पनि सूसुचित गराउने छ । हाल ४० प्रतिशत सर्वसाधारहरु मात्रै बैंकिङ पहुँचभित्र छन् ।

‘यो अभियानलाई सफल बनाउन अब हामी पर्याप्तमात्रामा साखाहरु विस्तार गर्छौं’ उनले भने- ‘यस योजनाका ब्राण्ड एम्बेस्डर महानायक राजेश हमालजी हुनुहुन्छ । उहाँलाई हाम्रो समाजले निकै राम्रो कलाकारकोरुपमा लिन्छ । त्यसैले यो योजनाप्रति सर्वसाधारणहरु आकषिर्त हुन्छन् भन्ने हाम्रो विश्वास छ ।
तर, बैंकले एक घर एक खाता खोल्दा कति व्याज दिन्छ भन्नेचाहीँ खुलाएको छैन । ‘हामी अरु खाताहरुमा भन्दा राम्रो दिन्छौ,’ सीइओ पौडेलले भने ।
राजेश हमाल भन्छन्- बैंक धनीको मात्रै होइन, सबैको हो
बैंकको एक घर एक खाता योजनाका ब्राण्ड एम्बेस्डर महानायक राजेश हमालले यो योजनाले जनतालाई सहज बैंकिङ सेवा उपलब्ध गराउने बताए ।
‘बैंक भनेको धनीको मात्रै हो भन्ने बुझाइ छ तर बैंक भनेको सबै जनताको हो,’ उनले भने । बैंकसँग कारोबार गर्दा सुरक्षित र फाइदाजनक हुने उनले बताए ।
‘यो योजनामा सहभागि ग्राहक र बैंक दुबैको ‘विन विन’ सिचुएसन हुन्छ,’ हमालले भने ।